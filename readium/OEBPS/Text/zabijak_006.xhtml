<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>zabijak-3</title>
		<link href="../Styles/zabijak_idstyles.css" rel="stylesheet" type="text/css"/>
	</head>
	<body id="zabijak" xml:lang="cs-CZ">
		<div>
			<p id="toc_marker-2" class="MLP-uroven2-kapitola para-style-override-1">2</p>
			<p class="MLP-text-bez1radku para-style-override-1">O&#160;tři neděle později jednoho krásného slunečního dne asi o&#160;půl dvanácté seděla Gervaisa s&#160;klempířem Coupeauem v&#160;hospodě starého Colomba a&#160;jedli spolu švestky v&#160;lihu. Coupeau pokuřoval na chodníku cigaretu, když se vracela z&#160;roznášky prádla a&#160;přecházela zrovna ulici, a&#160;přinutil ji, aby s&#160;ním zašla dovnitř. U&#160;nohou jí teď vedle zinkového stolu stál velký čtverhranný prádelní košík.</p>
			<p class="MLP-text para-style-override-1">Kořalna starého Colomba stála na rohu Rybářské ulice a&#160;Roche­chouartského bulváru. Na vývěsním štítu bylo po celé délce napsáno protáhlými modrými písmeny jediné slovo: Lihoviny. Po obou stranách dveří stál přepůlený soudek a&#160;v&#160;něm zaprášený oleandr. Po levé straně, když se vešlo, se táhl dlouhatánský nálevní pult s&#160;řadami skleniček, nádobou na oplachování a&#160;cínovými odlivkami. Jako výzdoba byly kolem dokola celého rozlehlého lokálu rozestavěny veliké světležlutě natřené sudy, lesknoucí se čerstvým lakem; nablýskané obruče a&#160;měděné pípy na nich jen svítily. Nad nimi byly stěny zakryté policemi s&#160;láhvemi likérů, sklenicemi naloženého ovoce a&#160;všelijakými lahvičkami, vyrovnanými v&#160;řadě, jejichž živé barvy se odrážely v&#160;zrcadle za pultem jako jablkově zelené, nazlátlé nebo světle červené skvrny. Ale největší pozoruhodnost celého podniku stála vzadu za dřevěným pažením na zastřešeném dvorku, totiž destilační přístroj, který zákazníci mohli sledovat v&#160;plné práci; varné baňky s&#160;dlouhými hrdly, spirálové chladiče, vedoucí někam dolů až pod zem, celá ďábelská kuchyně, před níž tak rádi postávali v&#160;zasnění dělníci propadlí opilství.</p>
			<p class="MLP-text para-style-override-1">Teď v&#160;hodinu oběda byla kořalna prázdná. Tlustý čtyřicátník ve vestě s&#160;rukávy, starý Colombe, naléval asi desetileté holčičce do hrníčku za čtyři pětníky kořalky. Dveřmi svítil dovnitř široký pruh slunečního světla a&#160;hřál podlahu, ustavičně vlhkou, jak na ni kuřáci plivali. A&#160;od nálevního pultu i&#160;ze sudu se šířila po celé místnosti sladká a&#160;kořenná vůně alkoholových výparů, jež jako by rozmnožovala a&#160;opájela prosluněný prach, vířící ve vzduchu.</p>
			<p class="MLP-text para-style-override-1">Coupeau si zatím kroutil další cigaretu. Byl čistý a&#160;upravený, měl na sobě dělnickou kazajku a&#160;na hlavě malou modrou plátěnou čapku; smál se a&#160;ukazoval bílé zuby. Měl vystouplou dolní čelist, trochu rozpláclý nos, krásné hnědé oči a&#160;dobrácký veselý obličej věrného psa. Husté chundelaté vlasy mu stály na hlavě jako čupřina. Pleť měl ještě hladkou a&#160;bez vrásek, bylo mu šestadvacet. Gervaisa seděla proti němu v&#160;černém bavlněném živůtku, prostovlasá, a&#160;dojídala právě švestku, kterou způsobně držela za stopku v&#160;konečcích prstů. Seděli blízko dveří, u&#160;prvního ze čtyř stolků, stojících v&#160;řadě podél sudů vedle nálevního pultu.</p>
			<p class="MLP-text para-style-override-1">Když si klempíř zapálil, opřel se lokty o&#160;stůl, naklonil se kupředu a&#160;chvíli se mlčky díval na mladou ženu, jejíž hezký obličej světlovlásky byl dnes mléčně průsvitný jako jemný porcelán. Pak narážeje zřejmě na něco, o&#160;čem už dlouho debatovali, se polohlasně zeptal: „Tak tedy ne? Je to vaše poslední slovo?“</p>
			<p class="MLP-text para-style-override-1">„To se ví, že ne, pane Coupeau,“ odpověděla klidně Gervaisa a&#160;usmála se. „Snad byste o&#160;tom nechtěl mluvit zrovna tady. Vždyť jste mi slíbil, že budete rozumný… Tohle vědět, nebyla bych se od vás nechala pozvat.“ Neřekl na to nic, jen se na ni dál díval úplně zblízka vemlouvavým, vyzývavým, zamilovaným pohledem. Dráždily ho především koutky jejích úst, drobné, světlerůžové, trochu zavlhlé koutky, za nimiž bylo vidět, když se usmála, svěží červeň úst. Ona se však přesto nijak neodtahovala, zůstávala přívětivá a&#160;mírná. Po chvilce mlčení dodala: „To přece nemyslíte vážně. Vždyť já už jsem stará ženská, mám omiletýho kluka… Copak bysme spolu dělali?“</p>
			<p class="MLP-text para-style-override-1">„No přece to, co dělají ostatní!“ zašeptal Coupeau a&#160;zamrkal.</p>
			<p class="MLP-text para-style-override-1">Ale ona jen omrzele mávla rukou.</p>
			<p class="MLP-text para-style-override-1">„Jestli si myslíte, že je to vždycky jenom legrace… To je vidět, že jste ještě nikdy s&#160;žádnou nežil pohromadě. Ba ne, pane Coupeau, já musím myslet na vážný věci. Víte, lehkomyslnost k&#160;ničemu dobrýmu nevede. Mám doma dva krky na živení, a&#160;ty toho něco spořádají! Jak myslíte, že bych tu svou domácnost uživila, kdybych mařila čas pletkami s&#160;mužskými…? A&#160;pak, víte, jak jsem teď přišla do neštěstí, tak jsem dostala ponaučení na celej život. Na mužský mě přešla chuť a&#160;hned tak zas ňákýmu nenaletím.“</p>
			<p class="MLP-text para-style-override-1">Mluvila bez hněvu, velmi rozumně a&#160;rozvážně, jako by projednávala nějakou pracovní záležitost a&#160;vysvětlovala, proč nemůže tenhle šátek naškrobit. Bylo vidět, že to má všechno už dávno srovnané v&#160;hlavě a&#160;promyšlené.</p>
			<p class="MLP-text para-style-override-1">Coupeau začínal být naměkko a&#160;opakoval pořád: „To jste mě teda moc zarmoutila, namouduši, moc…“</p>
			<p class="MLP-text para-style-override-1">„Ano, to vidím,“ pokračovala, „a mrzí mě to kvůli vám, pane Coupeau… Nesmíte se tím cítit uražený. Kdybych měla pomyšlení na nějaký techtle, božínku, tak to bych šla ještě spíš s&#160;vámi než s&#160;kýmkoliv jiným. Vypadáte jako hodnej člověk a&#160;jste moc milej. Dali bysme to dohromady, viďte, a&#160;nějak by to šlo. Nehraju si na žádnou princeznu a&#160;neříkám, že by se to nebylo mohlo stát… Jenomže proč to dělat, když do toho nemám chuť? Teď už jsem čtrnáct dní u&#160;paní Fauconnierové. Kluci chodí do školy. Pracuju a&#160;jsem spokojená… Vidíte. A&#160;tak bude nejlepší nechat to, jak to je.“</p>
			<p class="MLP-text para-style-override-1">Shýbla se a&#160;chystala se sebrat košík.</p>
			<p class="MLP-text para-style-override-1">„Vy mě tady bavíte a&#160;šéfová už na mě určitě čeká… Však vy si najdete jinou, nebojte se, pane Coupeau, hezčí, než jsem já, a&#160;nebude mít na krku dva haranty.“ </p>
			<p class="MLP-text para-style-override-1">Podíval se na kulaté hodiny, zasazené do zrcadla, a&#160;donutil ji zase si sednout. Vykřikl: „Počkejte! Vždyť je teprve půl a&#160;pět minut! Slíbila jste mi do dvanácti… Snad se nebojíte, že budu vyvádět nějaký hlouposti, když je mezi námi stůl… To jsem vám tak protivnej, že si se mnou nechcete ani chvilku popovídat?“</p>
			<p class="MLP-text para-style-override-1"><span>Postavila zas košík, aby se k&#160;němu nezachovala nezdvořile. Hovořili dál jako dobří přátelé. Najedla se už předtím, než šla roznášet prádlo, a&#160;Coupeau si dnes také pospíšil s&#160;polévkou a&#160;hovězím, aby si na ni mohl počíhat. Gervaisa mu přívětivě odpovídala a&#160;přitom pozorovala oknem výkladu mezi lahvemi ovoce v&#160;rumu, jak se na ulici hemží lidé. Teď v&#160;poledne tam byla veliká tlačenice. Na obou chodnících v&#160;úzké ulici mezi vysokými domy se vyrojilo množství pospíchajících lidí, klátících rukama a&#160;strkajících do sebe. Opozdilí dělníci, kteří se zdrželi v&#160;práci, přecházeli dlouhými kroky přes ulici, s&#160;obličejem zamračeným hlady, a&#160;vcházeli naproti k&#160;pekaři; pak se vynořovali s&#160;librou chleba v&#160;podpaží a&#160;šli o&#160;tři domy výš do hospody </span><span class="MLP-znak-kurziva-11b">U&#160;Dvouhlavého telete</span><span> sníst oběd za šest pětníků. Byla tam vedle pekaře také zelinářka, která prodávala smažené brambory a&#160;šnečí salát s&#160;petrželí. V&#160;nepřetržité řadě jedna za druhou si dělnice v&#160;dlouhých zástěrách odnášely kornoutky brambor a&#160;salát v&#160;hrníčcích; jiné zas, hezká děvčata, prostovlasá s&#160;křehkými obličeji, si kupovaly svazečky ředkviček. Když se Gervaisa naklonila, viděla ještě na řeznický krám plný lidí, z&#160;něhož vycházely děti a&#160;držely v&#160;zamaštěném papíru smaženou kotletu, buřta anebo ještě teplé jelito. A&#160;mezitím už se do davu, valícího se podél jízdní dráhy, i&#160;za pěkného počasí ukoptěné černým blátem, pozvolna mísili dělníci vycházející v&#160;hloučcích z&#160;hospůdek, najedení a&#160;ospalí, a&#160;pomalu, rozvážně se loudali mezi strkajícím se davem s&#160;rukama svěšenýma podél stehen.</span></p>
			<p class="MLP-text para-style-override-1">U&#160;vchodu do kořalny se utvořil hlouček.</p>
			<p class="MLP-text para-style-override-1">„Tak co, Telecí nožičko, zaplatíš rundu?“ ozval se něčí chraplavý hlas. „Každýmu jeden utrejch!“</p>
			<p class="MLP-text para-style-override-1">Dovnitř vešlo pět dělníků a&#160;zůstali stát u&#160;pultu.</p>
			<p class="MLP-text para-style-override-1">„Hele toho starýho zloděje Colomba!“ ozval se znovu týž hlas. „Koukejte, šéfe, pro nás něco uleženýho a&#160;do pořádnejch frťanů, žádný ty vořechový skořápky!“</p>
			<p class="MLP-text para-style-override-1">Starý Colombe klidně naléval. Vešla další parta tří dělníků. Na rohu se pozvolna kupily dělnické haleny a&#160;po krátké zastávce <span>na chod­</span>níku se hloučky tlačily mezi dva šedé zaprášené oleandry do dveří.</p>
			<p class="MLP-text para-style-override-1">„Jděte mi k&#160;šípku! Vy pořád myslíte jen na samý nepravosti!“ říkala zrovna Gervaisa Coupeaovi. „To se ví, že jsem ho měla ráda; ale po tom, jak se ke mně ohavně zachoval, když utekl s&#160;jinou…“</p>
			<p class="MLP-text para-style-override-1">Byla řeč o&#160;Lantierovi. Gervaisa ho od té doby neviděla. Měla zato, že asi žije s&#160;Virgíniinou sestrou v&#160;Ledárenské ulici u&#160;toho kamaráda, co si chce pořídit továrnu na klobouky. Ostatně nenapadlo ji ani, aby se po něm nějak pídila. Zpočátku to nesla velmi těžce, a&#160;chtěla se dokonce jít utopit; ale teď už se umoudřila a&#160;říkala si, že je to takhle nakonec nejlepší. S&#160;Lantierem by asi nikdy nedokázala uživit obě děti, vždyť s&#160;ním peníze jen letěly! Může se přijít pomazlit s&#160;Klaudiem a&#160;Štěpánem, ona ho nevyhodí. Ale sama by se radši nechala rozkrájet na kousky, než aby na ni třeba jen prstem sáhl. A&#160;říkala to všechno jako pevně odhodlaná žena, která už má celý život předem promyšlený; ale Coupeau, který si na ni nepřestal dělat zálusk, žertoval a&#160;obracel všechno v&#160;nemravnosti; kladl jí velmi lechtivé otázky o&#160;Lantierovi, ale říkal to tak vesele a&#160;přitom se na ni tak roztomile zubil, že ji ani nenapadlo urazit se.</p>
			<p class="MLP-text para-style-override-1">„Vy jste ho asi bila!“ řekl nakonec. „Ba ne, vy nejste hodná. Vždyť vy každýmu nařežete!“</p>
			<p class="MLP-text para-style-override-1">Rozesmála se tak, že nemohl mluvit dál. Ano, to je tedy pravda, tomu dlouhému bidlu Virgínii tenkrát nařezala pořádně. Ten den by byla s&#160;chutí někoho zaškrtila. A&#160;smála se ještě víc, když jí Coupeau vyprávěl, že se Virgínie právě před několika dny odstěhovala do jiné čtvrti, protože byla úplně znemožněná po tom, jak musela všechno ukázat. Přitom se však Gervaisa pořád tvářila dětinsky mírně, natahovala baculaté ruce a&#160;říkala, že by nedokázala zabít ani mouchu; umí se prý prát jenom proto, že už byla v&#160;životě moc bita. To ji přivedlo k&#160;tomu, že se rozhovořila o&#160;svém mládí v&#160;Plassansu. Nikdy prý nebyla na mužské, naopak, mužští ji vždycky otravují. Když ji tenkrát ve čtrnácti letech Lantier svedl, líbilo se jí to proto, že říkal, že je její manžel a&#160;že si budou hrát na tatínka a&#160;na maminku. Jediná její chyba, tvrdila, je prý to, že je moc citlivá, že má hned každého moc ráda a&#160;že dovede ztratit hlavu kvůli takovým lidem, kteří si to ani nezaslouží a&#160;kteří jí potom působí veliké trápení. A&#160;tak když měla nějakého mužského ráda, nemyslela přitom ani na žádné hlouposti, ale snila o&#160;tom, jak budou žít pořád spolu a&#160;jak budou šťastni. A&#160;když si z&#160;ní Coupeau dělal legraci a&#160;tvrdil, že se ty její dvě děti určitě jen tak samy od sebe nevylíhly pod polštářem, klepla ho přes prsty a&#160;dodala, že je dozajista založená stejně jako všechny ostatní ženské, jenomže prý je hlupák, kdo si myslí, že jsou ženské celé žhavé jenom po tom; taková ženská, ta myslí především na domácnost, doma se může udřít, a&#160;večer jde spát tak unavená, že v&#160;tu ránu usne. Ona prý je v&#160;tom po mámě, ta byla nějaký dříč, však se taky udřela k&#160;smrti; přes dvacet let dřela na starého Marquarta jako kůň. To ona, Gervaisa, je prý proti ní jako nitka, kdežto máma, ta měla ramena, ta když šla dveřmi, tak je div nevyvrátila; ale tou svou pitomou oddaností je prý po ní. I&#160;to kulhání má po chudákovi mámě, kterou táta Macquart bil jako nepříčetný. Kolikrát jí máma vyprávěla, jak se starý vracíval domů opilý a&#160;pomiloval ji tak surově, div jí nepolámal údy. Jistojistě i&#160;ona sama, s&#160;tou svou zakrnělou nohou, pochází z&#160;nějaké takové noci.</p>
			<p class="MLP-text para-style-override-1">„Ale vždyť to nic není, skoro to není ani vidět!“ ujišťoval ji galantně Coupeau.</p>
			<p class="MLP-text para-style-override-1">Zavrtěla hlavou; dobře ví, že je to vidět, a&#160;až jí bude čtyřicet, bude chodit celá zkroucená. Pak se zasmála a&#160;tiše řekla: „Máte to divný gusto, zamilovat se do pajdavý!“</p>
			<p class="MLP-text para-style-override-1">Coupeau, pořád s&#160;lokty na stole, se k&#160;ní však sklonil ještě blíž a&#160;začal jí říkat odvážné lichotky, jako by ji chtěl slovy opít. Ale ona jen pořád vrtěla hlavou a&#160;nedala se zlákat, i&#160;když jí ten jeho vemlouvavý hlas zřejmě lahodil. Poslouchala ho a&#160;dívala se přitom ven na ulici, jako by ji znovu zaujala stále houstnoucí tlačenice na chodnících. V&#160;prázdných krámech se teď zametalo, zelinářka vytahovala z&#160;hrnce poslední várku smažených brambor a&#160;uzenář uklízel talíře, rozházené v&#160;nepořádku po pultu. Ze všech hospůdek vycházeli houfně dělníci. Vousatí chlapi se postrkovali herdami do zad, pošťuchovali se jako uličníci a&#160;klouzali se hrubými okovanými botami po dlažbě, až za nimi zůstávaly rýhy. Jiní zase s&#160;oběma rukama v&#160;kapsách zamyšleně pokuřovali a&#160;mhouřili oči do slunce. Na chodník, do jízdní dráhy i&#160;do stružek u&#160;chodníků se vyvalil líný proud, řinoucí se z&#160;otevřených dveří a&#160;zůstávající stát mezi povozy, nekonečné procesí dělnických halen, kazajek a&#160;starých plášťů, celé vybledlé a&#160;seprané ve zlaté záři slunce, rozlévající se celou ulicí. V&#160;dálce drnčely zvonky v&#160;továrnách, ale dělníci nepospíchali, zapalovali si dýmky, volali na sebe od jedné vinárny ke druhé, až se nakonec odhodlali, shrbili záda a&#160;pomalu se loudali nazpátek do dílen. Gervaisa pobaveně pozorovala trojici dělníků, jednoho velkého a&#160;dva malé, kteří se každých deset kroků otáčeli, nakonec se pustili ulicí dolů a&#160;zamířili přímo k&#160;zapadáku starého Colomba.</p>
			<p class="MLP-text para-style-override-1">„No těmhle třem musejí teda jít ručičky vod práce, jen co je pravda!“ zašeptala.</p>
			<p class="MLP-text para-style-override-1">„I&#160;hele, toho dlouhýho já znám!“ řekl Coupeau. „To je Perko, jeden kamarád!“</p>
			<p class="MLP-text para-style-override-1">Lokál se mezitím zaplnil. Mluvilo se tu velmi nahlas a&#160;do halasu sprostých chraplavých hlasů se ozývaly jednotlivé výkřiky. Chvílemi někdo bouchl pěstí do pultu, až skleničky zacinkaly. Všichni pijáci stáli s&#160;rukama založenýma na břiše nebo za zády a&#160;tvořili malé hloučky, natlačené na sebe. I&#160;u&#160;sudů postávaly party a&#160;musely čekat čtvrt hodiny, než se dostaly k&#160;pultu a&#160;mohly si u&#160;starého Colomba poručit rundu.</p>
			<p class="MLP-text para-style-override-1">„Co to vidím za sekáče? Dyť je to ten náš limonádovej kavalír!“ křikl najednou Perko a&#160;uštědřil přátelsky Coupeauovi pořádnou herdu do ramene. „No jo, nóbl pán, kouří si papírový cigarety a&#160;nosí spodní prádýlko…! Tak co? Máme novou známost, chceme před ní dělat honoraci a&#160;platíme jí sladkosti?“</p>
			<p class="MLP-text para-style-override-1">„Hele, nevotravuj!“ odpověděl Coupeau, kterému to vůbec nebylo po chuti.</p>
			<p class="MLP-text para-style-override-1">Ale chlap se poškleboval dál: „Jen se na nás nevytahuj, milánku, však my jsme taky vysoko postavený… To víš, zedníci sou zedníci!“</p>
			<p class="MLP-text para-style-override-1">Zašilhal odpudivě na Gervaisu a&#160;pak se k&#160;nim otočil zády; Ger­vaisa se trochu polekaně odklonila. Vzduch, prosycený alkoholem, byl plný čpavého kouře z&#160;dýmek a&#160;nepříjemného pachu všech těch mužských těl. Začala se dusit a&#160;potichu se rozkašlala.</p>
			<p class="MLP-text para-style-override-1">„Ach, to je strašně ošklivá věc, tohle pití!“ řekla polohlasně.</p>
			<p class="MLP-text para-style-override-1">A&#160;začala vyprávět, jak kdysi v&#160;Plassansu pívala s&#160;matkou kmínku. Ale jednou jí po tom bylo k&#160;smrti zle a&#160;od té doby si to dočista zošklivila; nemůže prý se už na likéry ani podívat.</p>
			<p class="MLP-text para-style-override-1">„Podívejte,“ dodala a&#160;ukázala skleničku, „švestku jsem snědla, ale šťávu musím nechat, protože by se mi po ní obrátil žaludek.“</p>
			<p class="MLP-text para-style-override-1">Coupeau prý také nechápe, jak někdo může do sebe lít kořalku plnými skleničkami! Tu a&#160;tam nějakou tu švestku v&#160;lihu, prosím, to nemůže uškodit. Ale pít všelijaké utrejchy, absint a&#160;všechno to ostatní svinstvo, chraň pánbůh, od toho radši dál. Kamarádi si z&#160;něho střílejí, ale aťsi, on zůstane vždycky u&#160;dveří, když si ti ochlastové jdou v&#160;partě do kořalny pro opici. Jeho táta, taky stavební klempíř jako on, se zabil o&#160;dláždění v&#160;Coquenardově ulici; celý den pařil a&#160;potom spadl ze střechy domu číslo 25. Dík té odstrašující vzpomínce teď v&#160;rodině všichni sekají dobrotu. A&#160;on, když jde Coquenardovou ulicí a&#160;vidí to místo, tak by se radši napil vody z&#160;kanálu, než aby spolkl, třeba i&#160;zadarmo, jedinou odlívku kořalky. A&#160;uzavřel své úvahy touto větou: „Jo, při našem řemesle musí člověk stát pevně na nohou.“</p>
			<p class="MLP-text para-style-override-1">Gervaisa už se zase chopila košíku. Ale nevstávala ještě, držela jej na klíně a&#160;dívala se zamyšleně do prázdna, jako by v&#160;ní slova mladého dělníka vyvolala dávné vzpomínky ze života. A&#160;pomalu, zdánlivě bez jakékoliv souvislosti, dodala: „Božínku, vždyť já nejsem nijak náročná a&#160;nechci toho od života moc… Můj ideál by bylo klidně pracovat, mít každej den ten svůj žvanec a&#160;čistej koutek na vyspání, víte, postel, stůl a&#160;dvě židle, nic víc… A&#160;chtěla bych taky vychovat svý děti, udělat z&#160;nich pořádný lidi, kdyby to bylo možný… A&#160;pak mám ještě jeden ideál, aby mě muž netloukl, kdybych jednou zas s&#160;nějakým žila pohromadě; ne, to bych doopravdy nechtěla, aby mě někdo bil… A&#160;to je všechno, vidíte, víc já nechci…“</p>
			<p class="MLP-text para-style-override-1">Zamyslela se, co by si tak mohla ještě přát, ale nenapadlo už ji nic, co by ji doopravdy lákalo. Po chvilce váhání však ještě dodala: „Ano, člověk může nakonec ještě mít taky přání umřít ve vlastní posteli… Já bych po tom svým životě plným dřiny ráda umřela doma ve svý posteli.“</p>
			<p class="MLP-text para-style-override-1">A&#160;zvedla se. Coupeau, který na všechna její přání živě přitakával, už stál a&#160;znepokojeně se díval na hodiny. Ale nevyšli hned ven. Gervaisa se šla ze zvědavosti ještě podívat dozadu k&#160;dubovému zábradlí na velký destilační přístroj z&#160;načervenalé mědi, který pracoval na světlém zaskleném dvorku. Klempíř šel za ní a&#160;vysvětloval jí, jak všechno funguje, ukazoval jí prstem jednotlivé součásti přístroje a&#160;hlavně obrovskou křivuli, z&#160;níž vytékal průzračný pramínek čistého lihu. Destilační přístroj se svými nádržkami roztodivných tvarů a&#160;nekonečnou spletí stočených trubic vypadal pochmurně a&#160;hrozivě. Odnikud neucházel ani pramínek páry nebo kouře, bylo jen sotva slyšet, jak si přístroj uvnitř oddychuje, doléhalo sem něco jako tiché podzemní supění. Jako kdyby tu nějaký zasmušilý, mohutný a&#160;mlčenlivý pracovník konal za bílého dne nějakou zlověstnou noční práci. Mezitím se Perko a&#160;jeho dva kamarádi také přišli postavit k&#160;zábradlí, než se jim uvolní místo u&#160;pultu. Perko se smál, jako když skřípe špatně namazaná kladka, uznale pokyvoval hlavou a&#160;něžně pozoroval tu mašinu na výrobu chlastu. Panečku, to by byla opice! To je krása, co? V&#160;tom velkým měděným panděru je toho tolik, že by celej tejden viděl všechno růžově. Měl by prý jediné přání, aby mu ten konec spirálové hadice přiletovali rovnou k&#160;hubě, a&#160;on by cítil, jak se do něho ten utrejch vlévá ještě teplý a&#160;protéká mu celým tělem od hlavy až k&#160;patě, pořád, bez ustání, jako potůček. Mordyje, to by bylo pohodlíčko, nemusel by do sebe pořád obracet ty mrňavý náprstky vod toho starýho prďoly Colomba! A&#160;kamarádi se smáli, říkali, že ten dobytek Perko má zatraceně dobrý šplechty, když se nechá slyšet. Destilační přístroj zatím potichu, bez jediného záblesku, bez jediného veselého odlesku matných měděných kotlů pracoval dál a&#160;vypouštěl alkoholové výpotky jako pomalý neúnavně vytékající pramen, který nakonec zaplní celou místnost, rozlije se ven na bulváry a&#160;zaplaví celou obrovskou pařížskou kotlinu. Tu se Gervaisa zachvěla a&#160;ustoupila o&#160;krok dozadu; pokusila se usmát a&#160;zašeptala: „Je to hloupé, ale z&#160;toho přístroje mi jde po zádech mráz… Vůbec z&#160;toho pití mi jde mráz po zádech…“</p>
			<p class="MLP-text para-style-override-1">Pak se zas vrátila k&#160;té své představě dokonalého štěstí, v&#160;níž si libovala před chvílí: „No? Nemám pravdu? Copak není lepší pracovat, mít co jíst a&#160;kde bydlet, vychovávat děti, umřít doma v&#160;posteli…“</p>
			<p class="MLP-text para-style-override-1">„A&#160;nebýt bita!“ doplnil ji vesele Coupeau. „Však já bych vás nebil, paní Gervaiso, jen kdybyste chtěla… To žádný strach, já vůbec nepiju a&#160;pak, mám vás moc rád… No tak, dejte si říct, tak dneska večír, ano? Zahřejeme si nožičky…“</p>
			<p class="MLP-text para-style-override-1"><span>Ztlumil hlas a&#160;domlouval jí do ucha, zatímco si před ním razila košíkem cestu mezi mužskými. Ale pořád jen vrtěla hlavou, několikrát po sobě. Přitom se však otáčela a&#160;usmívala se na něho, jako by jí dělalo moc dobře slyšet, že Coupeau nepije. Byla by už jistě svolila, jen kdyby se nebyla zapřisáhla, že už si se žádným mužským do smrti nic nezačne. Konečně se dostali ke dveřím a&#160;vyšli ven. Za nimi zůstala plná kořalna, z&#160;níž se až na ulici šířila kořenná vůně nalévaného utrejchu a&#160;hlahol chraplavých mužských hlasů. Bylo slyšet, jak Perko nadává starému Colombovi, že je zloděj zlodějská, že prý mu nalil jen do polovice. On, Perko, je takovej dobrák a&#160;charakter, a&#160;každej si na něho troufne. A&#160;vůbec, ať si ten jejich starej dá třeba nohu za krk, on už dneska do práce nepůjde, chytla se ho lenora. A&#160;navrhoval oběma kumpánům, aby šli ke </span><span class="MLP-znak-kurziva-11b">Kašlavému panáku</span><span>, do primového lokálu u&#160;Svatodivišské brány, kde se pije čistej nefalšovanej špiritus.</span></p>
			<p class="MLP-text para-style-override-1">„Ach, zaplaťpánbůh, že jsme na čistém vzduchu!“ řekla Gervaisa, když byli na chodníku. „Tak sbohem, pane Coupeau, a&#160;děkuji… Teď musím honem zpátky do práce.“</p>
			<p class="MLP-text para-style-override-1">A&#160;chystala se vykročit po bulváru. Ale Coupeau ji vzal za ruku, nechtěl ji pustit a&#160;říkal: „Aspoň to se mnou trochu obejděte, můžete jít Zlatnickou ulicí, to si ani moc nezajdete… Musím se ještě stavit u&#160;sestry, než půjdu zpátky na stavbu… Svezeme se spolu.“</p>
			<p class="MLP-text para-style-override-1">Nakonec svolila, a&#160;tak se pomalu pustili nahoru Rybářskou ulicí, vedle sebe, ale ne zavěšeni. Vykládal jí o&#160;své rodině. Máma, stará paní Coupeauová, bývala švadlenou, ale teď posluhuje, protože už jí neslouží oči. Minulý měsíc, třetího, jí bylo dvaašedesát. On je nejmladší. Jedna sestra, paní Leratová, vdova, šestatřicetiletá, pracuje v&#160;dílně na umělé květiny a&#160;bydlí v&#160;Batignolles, v&#160;Klášterní ulici. Druhá, třiatřicetiletá, si vzala zlatníka, toho nakyslého bručouna Lorilleuxe. K&#160;ní právě teď jde do Zlatnické ulice. Bydlí v&#160;tom velkém činžáku na levé straně. On u&#160;nich večeřívá, je to úspora pro všechny tři. Teď jim jde zrovna říci, že večer nepřijde, protože je dnes pozvaný k&#160;jednomu kamarádovi.</p>
			<p class="MLP-text para-style-override-1">Gervaisa ho poslouchala, ale najednou mu skočila do řeči a&#160;s&#160;úsmě­vem se zeptala: „Tak vy se tedy jmenujete Limonádový kavalír, pane Coupeau?“</p>
			<p class="MLP-text para-style-override-1">„Ale to mě jen tak kamarádi přezdili, protože si vždycky dávám rybízovou šťávu, když mě proti mé vůli zatáhnou někam do vinárny… Lepší jmenovat se Limonádový kavalír než Perko, ne?“</p>
			<p class="MLP-text para-style-override-1">„Samozřejmě, Limonádový kavalír, to nezní nijak ošklivě,“ prohlásila Gervaisa.</p>
			<p class="MLP-text para-style-override-1">A&#160;začala se ho vyptávat na práci. Ano, pořád prý dělá za potravní čárou na té nové nemocnici. Copak práce, té je dost, a&#160;na téhle stavbě zůstane přinejmenším do konce roku. Takových metrů okapových rour a&#160;žlabů tam ještě zbývá dělat!</p>
			<p class="MLP-text para-style-override-1">„Víte,“ pokračoval, „když jsem nahoře, tak odtud vidím hotel Boncoeur… Včera jste stála u&#160;okna, mával jsem na vás, ale vy jste mě neviděla.“</p>
			<p class="MLP-text para-style-override-1">Mezitím už ušli asi sto kroků Zlatnickou ulicí. Najednou se Coupeau zastavil, podíval se nahoru a&#160;řekl: „Tak tady to je… Já jsem se narodil o&#160;kus dál, v&#160;čísle 22… Ale tohohle baráku je pořádnej kus, co? Uvnitř je to veliký jako kasárna!“</p>
			<p class="MLP-text para-style-override-1">Gervaisa zvrátila hlavu a&#160;prohlížela si průčelí. Do ulice měl dům pět pater a&#160;v&#160;každém byla řada patnácti oken, jejich zčernalé žaluzie s&#160;polámanými lištami dodávaly celému tomu obrovskému průčelí truchlivý ráz zříceniny. Přízemek zabíraly čtyři krámy; napravo od vrat rozlehlý lokál zaplivané hospody, nalevo uhlíř, niťař a&#160;prodavačka deštníků. Dům vypadal o&#160;to větší, že stál mezi dvěma nízkými chatrnými staveními, která na něj byla přilepena. Byl hranatý jako vyklopený balvan hrubě rozdělané malty, drolící se v&#160;dešti; rýsoval se nad sousedními střechami proti jasnému nebi jako hrubá krychle a&#160;ukazoval nenahozené boční zdi neurčité špinavé barvy, nekonečné a&#160;holé jako zdi věznice, z&#160;nichž vyčnívaly jen řady vazáků, zejících do prázdna jako vyceněné zuby vylámaných čelistí. Ale Gervaisa se dívala především na vrata, obrovská oblouková vrata, dosahující až do výše druhého patra a&#160;vedoucí do hlubokého průjezdu, do něhož pronikalo z&#160;druhého konce kalné světlo z&#160;velikého dvora. Uprostřed průjezdu, vydlážděného jako ulice, vedla stružka a&#160;v&#160;ní tekla světlounce růžová voda.</p>
			<p class="MLP-text para-style-override-1">„Jen pojďte dál,“ vybídl ji Coupeau, „nikdo vás tady nesní!“</p>
			<p class="MLP-text para-style-override-1">Gervaisa na něho chtěla počkat na ulici. Ale pak neodolala a&#160;vešla dovnitř do průjezdu až k&#160;vrátnici, která byla napravo. Tam, na konci průjezdu, se znovu podívala vzhůru. Do dvora měla budova šest pater; čtyři křídla uzavírala dvůr do pravidelného čtverce. Byly to šedivé zdi, olezlé žlutou plísní a&#160;pruhované od vody, stékající ze střech; táhly se do výšky od dlažby až po břidlicové střechy, úplně holé, bez jediné římsy nebo okrasy; jen odpadové roury se v&#160;poschodích ohýbaly k&#160;zejícím výlevkám, kolem nichž se tvořily na omítce rezavé skvrny. V&#160;oknech bez okenic bylo vidět holá skla, nazelenalá jako kalná voda. Některá byla otevřená a&#160;větraly se v&#160;nich modře kostkované matrace. V&#160;jiných se zas na natažených šňůrách sušilo prádlo, všechno vyprané prádlo z&#160;celé domácnosti, mužské košile, ženské blůzy i&#160;dětské kalhotky. Z&#160;jednoho okna ve třetím patře visela podělaná dětská plínka. Shora až dolů všechny ty příliš těsné byty vyhřezaly ven a&#160;všemi škvírami z&#160;nich unikaly kousky bídy. Dole mělo každé křídlo úzké vysoké dveře bez výplně, zasazené přímo do holé omítky; vedly do vestibulu s&#160;oprýskanými zdmi, z&#160;něhož pak šly nahoru zablácené točité schody se železným zábradlím; byla tam tedy čtyři schodiště, označená prvními čtyřmi písmeny abecedy, namalovanými na zdi. V&#160;přízemí byly rozlehlé zasklené dílny s&#160;okny zčernalými prachem; v&#160;jedné plápolala zámečnická výheň, kus dál bylo slyšet svištění truhlářského hoblíku, a&#160;hned vedle vrátnice vytékal z&#160;barvírny s&#160;hlasitým šploucháním ten světle­růžový potůček, který Gervaisa viděla prve v&#160;průjezdu. Dvůr, plný špinavých kaluží barevné vody, hoblin a&#160;uhelného mouru, obrostlý kolem dokola trávou, která vyrážela i&#160;mezerami v&#160;dlažbě, byl ozářený ostrým světlem a&#160;jakoby rozdělený na dvě polovice čarou, kam až dosahovalo slunce. Ve druhé půlce, ve stínu, kolem vodovodu, jehož kapající kohoutek tu udržoval ustavičnou vlhkost, klovaly do země tři malé slepice a&#160;zablácenými pařáty hrabaly červy. Gervaisa pomalu přehlížela celý dům od šestého patra až po dláždění dvora a&#160;zase zpátky nahoru, udivená tou ohromnou rozlohou a&#160;připadající si tu jako uprostřed živého organismu, jako v&#160;srdci města; dům ji zajímal a&#160;přitahoval, jako by před ní stál nějaký obrovský člověk.</p>
			<p class="MLP-text para-style-override-1">„Hledáte někoho, paní?“ zavolala na ni domovnice, která se objevila ve dveřích vrátnice, protože už jí to bylo podezřelé.</p>
			<p class="MLP-text para-style-override-1">Ale Gervaisa jí vysvětlila, že tu na něho čeká. Vyšla ven na ulici, ale když Coupeau nešel, vrátila se zas, jako by ji sem něco přitahovalo, a&#160;znovu se tu rozhlížela. Dům jí nepřipadal ošklivý. Mezi hadry, rozvěšenými v&#160;oknech, se na ni smála veselá zákoutí, rozkvetlá jiřina v&#160;květináči, klec s&#160;kanáry, z&#160;níž se rozléhalo veselé cvrlikání; a&#160;zrcátka na holení odrážela do temného pozadí světnic kulatá prasátka jako svítící hvězdičky. Dole si zpíval truhlář za doprovodu pravidelného svištění hoblíku. Vedle ze zámečnické dílny se jako hlasitý cinkot stříbrných zvonků ozývaly údery kladiv, bušících pravidelně do taktu. A&#160;skoro ze všech oken, pootevřených do toho světa bídy, vykukovaly umouněné a&#160;rozesmáté dětské hlavičky; ženy většinou šily s&#160;klidnými obličeji skloněnými nad prací. Byla hodina, kdy se teď po obědě znovu dalo všechno do práce, pokoje zas osaměly po mužích, zaměstnaných mimo dům, a&#160;po celém činžáku znovu zavládl klid, rušený jen hlukem z&#160;dílen, který byl po celé hodiny stejný a&#160;opakoval se jako nějaký ukolébávající refrén. Jedině ten dvůr je trochu vlhký. Kdyby tu Gervaisa měla bydlet, vybrala by si byt v&#160;zadním křídle na sluneční straně. Popošla ještě o&#160;pár kroků a&#160;vdechovala ten mdlý pach chudých obydlí, pach starého prachu a&#160;zatuchlé špíny. Ale protože to všechno překrýval čpavý zápach barvírny, zdálo se Gervaise, že to tu zdaleka tak nesmrdí jako v&#160;hotelu Boncoeur. Vybírala si už, kde by chtěla mít okno, tamto vlevo v&#160;koutě, kde stála bedýnka s&#160;nasázenými fazolemi, jejichž tenké stonky se už začínaly vinout kolem natažených provázků.</p>
			<p class="MLP-text para-style-override-1">„Nechal jsem vás čekat dlouho, viďte?“ ozval se najednou těsně vedle ní Coupeau. „To je vždycky řečí, když u&#160;nich nevečeřím, a&#160;dneska ještě k&#160;tomu sestra nakoupila telecí.“</p>
			<p class="MLP-text para-style-override-1">A&#160;protože sebou překvapeně trhla, pokračoval, rozhlížeje se také kolem dokola: „Prohlížela jste si ten dům, viďte. Je to pořád celé pronajaté odzdola až nahoru. Je tu myslím asi tři sta partají… Já kdybych měl nábytek, hned bych si tu počíhal na nějaký jednotlivý pokoj… Bylo by to tu pěkné, viďte?“</p>
			<p class="MLP-text para-style-override-1">„Ano, bylo by to tu pěkné,“ zašeptala Gervaisa. „U&#160;nás v&#160;Plassansu nebylo tolik lidí v&#160;celé ulici… Podívejte, jak je hezké tamhleto okno s&#160;fazolemi v&#160;pátém patře!“</p>
			<p class="MLP-text para-style-override-1">Tu se jí, pořád stejně umíněně, zase zeptal, jestli by chtěla. Jakmile by se zmohli na vlastní postel, najali by si tady něco. Ale Gervaisa před ním utíkala, spěchala honem z&#160;průjezdu ven a&#160;prosila ho, aby už s&#160;těmi hloupostmi zase nezačínal. I&#160;kdyby se měl ten dům zbořit, ona v&#160;něm nikdy nebude spát s&#160;Coupeauem pod jednou peřinou. Ale přitom, když se spolu loučili před prádelnou paní Fauconnierové, docela přátelsky mu podala ruku a&#160;dovolila mu, aby ji chvíli podržel ve své.</p>
			<p class="MLP-text para-style-override-1">Přátelské styky mezi mladou ženou a&#160;klempířským dělníkem pokračovaly pak celý další měsíc. Líbilo se mu, jak je kurážná, když ji vídal, že pracuje do úmoru, stará se o&#160;děti a&#160;k&#160;tomu si ještě dokáže sem tam večer něco spíchnout. Vždyť spousta ženských jsou špindíry, myslí jenom na flámy a&#160;na mlsání; ale ona se jim, hrom do škopku, vůbec nepodobá, ona bere život až příliš vážně! Gervaisa se na to jen smála a&#160;skromně se hájila. To je právě ono, že vždycky tak moudrá nebývala. Narážela tím na své první těhotenství už ve čtrnácti letech a&#160;na láhve kmínky, které kdysi s&#160;mámou pila. Zkušenost ji jenom trochu poučila, nic víc. Mýlil by se, kdo by si myslel, že má bůhvíjak pevnou vůli. Ona je naopak velký slaboch. Nechá prý sebou vláčet, jen ze strachu, aby někomu neublížila. Její sen je žít mezi spořádanými a&#160;poctivými lidmi, protože špatná společnost je prý jako rána palicí, to člověku podrazí nohy a&#160;ubije ženskou, než se naděje. Když myslí na budoucnost, polévá ji vždycky studený pot; je prý jako peníz, když se vyhodí, dopadne na rub nebo na líc podle toho, jak ho dlažba obrátí. Všechno, co už zažila, všechny ty špatné příklady, které viděla už jako dítě, jí daly pořádnou lekci. Ale Coupeau se jí jen smál, jaké prý má černé myšlenky, dodával jí odvahy a&#160;pokoušel se jí štípnout do boku. Odstrkovala ho a&#160;pleskala po ruce, ale on v&#160;legraci vykřikoval, že na to, jak je slabá ženská, se prý dovede setsakramentsky ohnat! On prý je veselá kopa a&#160;kvůli budoucnosti si hlavu lámat nehodlá. Však ono se vždycky nějak uvidí, a&#160;na ten kus žvance a&#160;střechu nad hlavou, na to si, mordyje, člověk vždycky vydělá. Tahle čtvrť se mu zdá slušná, až na tu dobrou polovinu ochlastů, kteří by se dali koštětem vymetat z&#160;pouličních stružek. Nebyl to zlý chlapec, mluvíval někdy velmi rozumně, a&#160;dokonce byl i&#160;trochu parádník, na hlavě měl vždycky ulízanou pěšinku, nosil hezké kravaty a&#160;na neděli měl lakýrky. K&#160;tomu byl samý žert a&#160;pošklebek jako pravý pařížský dělník, mrštný a&#160;prohnaný jako opice, a&#160;uměl drze žvanit, což bylo při jeho mladistvém obličeji ještě půvabné.</p>
			<p class="MLP-text para-style-override-1">Nakonec to došlo tak daleko, že si v&#160;hotelu Boncoeur začali oba navzájem prokazovat množství všelijakých drobných služeb. Coupeau jí chodil pro mléko, staral se jí o&#160;nákupy a&#160;nosil jí balíky prádla. Večer, poněvadž se vracel z&#160;práce dřív než ona, vodil často obě děti na procházku po okružním bulváru. Gervaisa mu jeho ochotu oplácela tím, že občas zašla nahoru do malého podkrovního pokojíku, kde bydlel, a&#160;prohlížela mu šaty, přišívala mu knoflíky k&#160;pracovním modrákům a&#160;spravovala plátěné kazajky. Pomalu mezi nimi vznikl velmi důvěrný vztah. Nikdy se v&#160;jeho společnosti nenudila; přinášel jí stále nové písničky, klepy a&#160;vtipy z&#160;pařížského předměstí, které pro ni představovalo pořád ještě cosi nového. Jak se jí tak Coupeau ustavičně otíral o&#160;sukně, rozpaloval se čím dál tím víc. Byl už v&#160;tom, chudák, až po uši. Začínal se tím nakonec trápit. Smál se pořád, ale bylo mu přitom tak divně kolem žaludku, tak úzko, že už to přestávala být legrace. Dobíral si ji dál, a&#160;kdykoliv ji potkal, volal na ni: „Tak co, kdypak?“ Ona věděla, co tím myslí, a&#160;odpovídala mu: „Až naprší a&#160;uschne!“ Škádlil ji a&#160;chodil k&#160;ní s&#160;pantoflemi v&#160;ruce, jako že se už jde nastěhovat. Gervaisa se jen smála a&#160;dokázala ty jeho ustavičné necudné narážky poslouchat celý den, aniž se přitom jedinkrát začervenala. Jen když nebyl hrubý, jinak si od něho nechala všechno líbit. Rozzlobila se doopravdy jen jednou, to když si chtěl násilím vzít hubičku a&#160;vytrhl jí přitom hrst vlasů.</p>
			<p class="MLP-text para-style-override-1">Koncem června ztratil Coupeau všechnu svou veselost. Začal být celý divný. Gervaisa dostala strach z&#160;toho, jak se na ni někdy díval, a&#160;začala se na noc zamykat. Pak se na ni jednou rozhněval a&#160;vydržel trucovat od neděle do úterka; v&#160;úterý večer kolem jedenácté u&#160;ní najednou zaklepal. Nechtěla mu otevřít, ale měl tak prosebný a&#160;tak rozechvělý hlas, že nakonec odtáhla prádelník, kterým měla zabarikádované dveře. Když vešel dovnitř, myslela, že je nemocný, jak byl bledý, oči měl červené a&#160;obličej ztrhaný. Zůstal stát u&#160;dveří, koktal a&#160;vrtěl hlavou. Ne, není prý nemocný. Ale dvě hodiny už nahoře v&#160;pokoji pláče. Pláče jako dítě a&#160;kouše do talíře, aby ho sousedé neslyšeli. Tři noci už nespí. Takhle už to dál jít nemůže.</p>
			<p class="MLP-text para-style-override-1">„Podívejte, paní Gervaiso, musíme to nějak skoncovat, viďte…,“ řekl se sevřeným hrdlem a&#160;div se znovu nerozplakal. „Vezmeme se. Já jsem rozhodnutý. Jsem pro to.“</p>
			<p class="MLP-text para-style-override-1">Na Gervaise bylo vidět velké překvapení. Byla velmi vážná.</p>
			<p class="MLP-text para-style-override-1">„Ale pane Coupeau, jak jste na to přišel?“ zašeptala. „Tohle já jsem na vás nikdy nežádala, však dobře víte… Prostě neviděla jsem v&#160;tom žádnej půvab, proto jsem nechtěla… No ne, tohle je teď vážná věc, rozmyslete si to, prosím vás!“</p>
			<p class="MLP-text para-style-override-1">Ale on na to jen dál vrtěl hlavou, jako by jeho skálopevné rozhodnutí už nic nemohlo zviklat. Prý to má dávno rozmyšlené. Přišel teď jen proto, aby mohl zase klidně spát. Přece ho neodmítne, aby šel zase plakat! Jen co řekne ano, nebude už ji déle obtěžovat a&#160;nechá ji klidně spát. Chce od ní jen slyšet, že svoluje. O&#160;všem ostatním si můžou pohovořit zítra.</p>
			<p class="MLP-text para-style-override-1">„Nemůžu přece jen tak zničehonic říct ano!“ namítla Gervaisa. „Nechci, abyste mi potom někdy vyčítal, že jsem vás dohnala k&#160;nějaké nerozvážnosti… Podívejte, pane Coupeau, neměl byste být tak umíněný. Vždyť ani sám nevíte, co ke mně vlastně cítíte. Kdybyste mě týden neviděl, vsadím se, že by vás to přešlo. Mužští se často žení jen kvůli jedné noci, kvůli té první, ale potom přijdou další noci, přijde den za dnem, celý život, a&#160;začne je to mrzet… Posaďte se, radši si o&#160;tom pohovoříme hned.“</p>
			<p class="MLP-text para-style-override-1">A&#160;tak až do jedné hodiny hovořili o&#160;svém sňatku v&#160;temném pokoji při čadící svíčce, protože zapomínali ustřihovat knot. Museli mluvit potichu, aby nevzbudili děti, Klaudia a&#160;Štěpána, kteří spali vedle sebe s&#160;hlavami na jednom polštáři a&#160;klidně oddechovali. Gervaisa na ně ustavičně zaváděla řeč a&#160;ukazovala je Coupeauovi; to by mu přinesla pěkné věno, přece mu nemůže uvázat na krk dva haranty! A&#160;pak, bylo by jí za něho hanba. Co by řekli lidé ze čtvrti? Znali ji tu všude s&#160;milencem a&#160;vědí, jak to bylo. Vypadalo by to moc divně, kdyby si teď, ani ne po dvou měsících, brala jeho. Na všechny ty rozumné důvody odpovídal Coupeau jen pokrčením ramen. Na lidech ze čtvrti prý mu houby záleží. Sám taky nestrká nos do cizích věcí, to by měl především strach, že si ho zamaže. No tak co? Měla před ním Lantiera, prosím. Co je na tom špatného? Nevede žádný prostopášný život a&#160;nevodí si do bytu chlapy, jako to dělá tolik jiných ženských, i&#160;těch nejbohatších. A&#160;děti? Inu, ty porostou a&#160;oni už je nějak uživí, hrom do toho! Tak kurážnou a&#160;tak hodnou ženskou, jako je ona, by nikdy nenašel; ženskou, která by měla tolik dobrých vlastností. Ostatně co na tom, i&#160;kdyby byla nejhorší coura, ohyzdná jako noc, lenivá a&#160;odporná, a&#160;i kdyby měla celé hejno špinavých dětí, i&#160;tak by to pro něho nic neznamenalo; on ji prostě chce a&#160;dost.</p>
			<p class="MLP-text para-style-override-1">„Ano, já vás chci!“ opakoval a&#160;bušil si bez ustání pěstí do kolena. „Rozumíte, já vás chci… Na to už snad nemůžete nic říct, ne?“</p>
			<p class="MLP-text para-style-override-1">Gervaisa začínala ponenáhlu měknout. Cítila, jak ji celou ob­klopuje ta hrubá chlapská žádost, a&#160;pomalu se poddávala zbabělosti vlastního srdce i&#160;smyslů. Vzmohla se už jen nesměle tu a&#160;tam něco namítnout. Ruce jí klesly do klína a&#160;obličej měla zaplavený něhou. Pootevřeným oknem sem dýchala zvenčí krásná červnová noc teplými závany, které pokaždé roztančily svíčku, až její dlouhý načervenalý knot na konci zuhelnatěl. Do hlubokého ticha spící čtvrti znělo jen dětinské vzlykání opilce, ležícího na zádech uprostřed bulváru. A&#160;kdesi ve velké dálce, někde ve vzdálené hospodě, vyhrávaly housle předměstskou čtverylku jakýmsi pozdním flamendrům; byla to tichá, křišťálově čirá melodie, čistě a&#160;tence se linula jako tóny z&#160;foukací harmoniky. Když Coupeau viděl, že je Gervaisa se svými námitkami v&#160;koncích, že mlčí a&#160;jen se neurčitě usmívá, vzal ji za ruce a&#160;přitáhl k&#160;sobě. Přišla na ni jedna z&#160;těch slabých chvilek, jichž se vždycky tolik bála, cítila, jak ji opouští vůle, byla příliš dojata, než aby mohla někomu něco odmítnout a&#160;způsobit mu zármutek. Ale klempíř nepochopil, že se mu vzdává, a&#160;stiskl jí jen zápěstí, div jí je nerozmačkal, jako by si ji tím přivlastňoval; a&#160;oba tiše vzdechli při té bolesti, v&#160;níž se ukájelo i&#160;trochu jejich milostného citu.</p>
			<p class="MLP-text para-style-override-1">„Tak viďte, že ano?“ zeptal se.</p>
			<p class="MLP-text para-style-override-1">„Co vy se mě natrápíte!“ zašeptala. „Doopravdy to chcete? Tak tedy ano… Ach bože, ale děláme tím možná velikánskou nepředloženost.“</p>
			<p class="MLP-text para-style-override-1">Vstal, chytil ji v&#160;pase a&#160;uštědřil jí nazdařbůh na tvář nemotornou hubičku. A&#160;protože to příliš hlasitě mlasklo, sám se polekal první a&#160;podíval se na Klaudia se Štěpánem; po špičkách došel ke dveřím a&#160;tiše zašeptal: „Psst! Musíme být hodní, nesmíme probudit děti… Na shledanou zítra!“</p>
			<p class="MLP-text para-style-override-1">A&#160;odešel nahoru do svého pokoje. Gervaisa zůstala ještě skoro hodinu sedět na posteli, celá se třásla a&#160;nenapadlo ji ani, že by se měla svléknout. Byla celá dojatá, tohle bylo od Coupeaua velmi čestné; vždyť si jednu chvíli myslela, že už je konec, že už u&#160;ní zůstane spát. Opilec dole pod oknem sténal teď trochu chraptivě jako zvíře v&#160;posledním tažení. Předměstská taneční písnička houslí už v&#160;dálce zmlkla.</p>
			<p class="MLP-text para-style-override-1">Následující dny se Coupeau snažil přimět Gervaisu, aby s&#160;ním někdy večer zašla k&#160;jeho sestře do Zlatnické ulice. Ale Gervaisa byla dost bojácná a&#160;ta návštěva u&#160;Lorilleuxových ji zvlášť děsila. Dobře si všimla, že klempíř má z&#160;té domácnosti trochu strach, třebaže to nikdy nepřiznal. Není na sestře závislý, to ne, vždyť ona ani není z&#160;rodiny nejstarší. Maminka Coupeauová dá jistě ráda svolení, ta se nikdy nestaví proti synovu přání. Jenomže o&#160;Lorilleuxových se v&#160;rodině říkalo, že vydělávají až deset franků denně, a&#160;proto byli opravdovou autoritou. Coupeau by se nikdy neodvážil oženit, dokud by mu ženu neschválili především oni.</p>
			<p class="MLP-text para-style-override-1">„Už jsem jim o&#160;vás povídal; vědí, že se chceme vzít,“ vysvětloval Gervaise. „Bože, jste vy to ale blázínek! Pojďte tam třeba dneska večer… Sestra se na vás bude koukat trochu spatra, však už jsem vás varoval, viďte? Lorilleux taky není vždycky nejpřívětivější. Celkem vzato, mají vztek, že se žením, protože už u&#160;nich nebudu večeřet a&#160;oni na tom přestanou vydělávat. Ale to je jedno, ze dveří vás vyhodit nemůžou… Udělejte to alespoň kvůli mně, prosím vás, není jiného vyhnutí.“</p>
			<p class="MLP-text para-style-override-1">Taková slova vyděsila Gervaisu ještě víc. Ale jednou v&#160;sobotu večer si přece jen dala říci. Coupeau se pro ni o&#160;půl deváté stavil. Byla už ustrojená, měla černé šaty, průsvitný mušelínový šál s&#160;natištěnými žlutými palmami a&#160;na hlavě bílý čepeček s&#160;malou krajkou. Za šest neděl, co pracovala, si našetřila sedm franků na šál a&#160;dva franky padesát na čepeček. Šaty byly staré, ale vyčištěné a&#160;přešité.</p>
			<p class="MLP-text para-style-override-1">„Čekají vás,“ řekl jí Coupeau, když zahýbali do Rybářské ulice. „Inu, začínají už pomalu přivykat té myšlence, že se ožením. Dnes večer vypadali dobře naladění… A&#160;pak, jestli jste ještě nikdy neviděla, jak se dělají zlaté řetízky, bude to pro vás zajímavá podívaná. Mají zrovna naléhavou zakázku, která musí být do pondělka hotova.“</p>
			<p class="MLP-text para-style-override-1">„To mají doma zlato?“ zeptala se Gervaisa.</p>
			<p class="MLP-text para-style-override-1">„No ovšem! Je ho tam na zdech, po zemi, všude!“</p>
			<p class="MLP-text para-style-override-1">Mezitím už vešli do klenutého průjezdu a&#160;přešli dvůr. Lorilleuxovi bydleli v&#160;šestém patře, schodiště B. Coupeau na ni v&#160;žertu křikl, aby se pevně chytla zábradlí a&#160;nepouštěla se. Podívala se nahoru a&#160;musela přimhouřit oči, když viděla vysokou věž točitého schodiště, v&#160;níž svítily tři plynové hořáky, vždy pro dvě patra jeden; poslední, až nahoře, vypadal jako mihotavá hvězdička na černé obloze, ostatní dva vrhaly dlouhé pruhy světla, podivně přerušované nekonečnou spirálou schodů.</p>
			<p class="MLP-text para-style-override-1">„Tady je ale sakramentsky cítit cibulová polévka, co?“ řekl klem­píř, když dorazili do prvního patra. „To se hned pozná, že tady měli k&#160;večeři cibulovou polévku!“</p>
			<p class="MLP-text para-style-override-1">A&#160;opravdu, schodiště B, šedivé a&#160;špinavé, s&#160;ukoptěným zábradlím i&#160;schody, s&#160;poškrábanými stěnami, na nichž prosvítala holá omítka, bylo ještě plné pronikavého kuchyňského pachu. V&#160;každém poschodí se rozbíhaly do dálky chodby, v&#160;nichž se rozléhal kravál a&#160;co chvíli se otvíraly některé dveře, žlutě natřené a&#160;kolem klik začerněné od špinavých rukou. Z&#160;kovových výlevek vedle oken se šířil vlhký puch a&#160;mísil se s&#160;ostrým zápachem smažené cibule. Od přízemí až po šesté poschodí bylo odevšad slyšet řinčení umývaného nádobí, všude se drhly pánve a&#160;vyškrabovaly lžící kastroly. V&#160;prvním patře zahlédla Gervaisa štěrbinou pootevřených dveří, na nichž bylo velkými písmeny napsáno <span class="MLP-znak-kurziva-11b">Malíř</span>, jak u&#160;sklizeného stolu s&#160;ubrusem z&#160;voskovaného plátna sedí dva muži a&#160;zuřivě debatují v&#160;hustém kouři z&#160;dýmek. Druhé a&#160;třetí poschodí bylo klidnější, jen škvírami ve dveřích bylo slyšet pravidelné houpání kolébky, tlumený dětský pláč a&#160;hrubý ženský hlas, splývající s&#160;tichým bubláním tekoucí vody, takže nebylo rozumět slova. Na dveřích visely přibité cedulky: <span class="MLP-znak-kurziva-11b">Gaudronová, klempířka</span> a&#160;o&#160;kus dál: <span class="MLP-znak-kurziva-11b">Madinier, výroba lepenkových krabic</span>. Ve čtvrtém poschodí se někdo pral; bylo slyšet dupání, až se třásla podlaha, dunění převraceného nábytku, strašlivou změť nadávek a&#160;ran; to ovšem vůbec nevadilo sousedům naproti, kteří klidně hráli karty při otevřených dveřích, aby měli víc vzduchu. Ale když došla do pátého, musela si Gervaisa na chvíli oddechnout. Nebyla na tolik schodů zvyklá. Z&#160;té zdi, která se ustavičně točila, a&#160;z&#160;té nekonečné řady letmo zahlédnutých bytů dostávala závrať. Ostatně teď jim na chodbě stála v&#160;cestě celá rodina: otec myl talíře a&#160;výlevky na malých hliněných kamínkách, matka stála zády k&#160;zábradlí a&#160;myla nemluvně, než je dá spát. Coupeau Gervaisu povzbuzoval. Už tam budou. A&#160;když došli konečně do šestého, otočil se a&#160;usmál se na ni, aby jí dodal odvahy. Gervaisa zvedla hlavu a&#160;poslouchala, odkud se ozývá ten tenký hlásek, který slyšela hned od prvního schodu a&#160;který se jasně a&#160;pronikavě nesl nade všemi ostatními zvuky. To v&#160;podstřešní komůrce si při práci zpívala drobná stařenka, oblékající panenky za pětašedesát centimů. V&#160;sousedním pokoji, do něhož se právě vracela vysoká holka s&#160;kbelíkem vody, stačila Gervaisa otevřenými dveřmi zahlédnout, jak se na rozházené posteli vyvaluje mužský s&#160;vykasanými rukávy u&#160;košile, dívá se do stropu a&#160;čeká. Když se dveře zavřely, uviděla na nich ručně psanou vizitku: <span class="MLP-znak-kurziva-11b">Slečna Klementa, žehlířka</span>. Až nahoře se Gervaisa ze zvědavosti naklonila přes zábradlí; nohy pod ní podklesávaly, sotva popadala dech. Teď byl zas spodní plynový hořák podobný hvězdičce, svítící na dně studně, šest pater hluboké. V&#160;jediném výdechu k&#160;ní stoupala směsice pachů spolu s&#160;hlukem obrovského žijícího domu a&#160;horce jí ovanula vylekanou tvář, naklánějící se tu bázlivě jako nad propastí.</p>
			<p class="MLP-text para-style-override-1">„Ale ještě tam nejsme!“ řekl Coupeau. „To víte, je to cesta, než tam člověk dojde!“</p>
			<p class="MLP-text para-style-override-1">Vykročil do dlouhé chodby nalevo. Pak se ještě dvakrát zatočil, poprvé zas doleva, podruhé doprava. Těsná chodba s&#160;popraskanými a&#160;opadávajícími stěnami, tu a&#160;tam osvětlená ubohým plynovým plamínkem, se všelijak rozvětvovala a&#160;nebrala konce. Dveře, jedny jako druhé, v&#160;nekonečné řadě jako někde ve vězení nebo v&#160;klášteře, vesměs dokořán otevřené, dál skýtaly pohled do lidských obydlí bídy a&#160;práce, osvětlených teď narůžovělým oparem teplého červnového večera. Konečně došli na konec chodby, kde byla úplná tma.</p>
			<p class="MLP-text para-style-override-1">„Tak jsme tady,“ řekl klempíř. „Pozor! Přidržte se zdi, jsou tu tři schody.“</p>
			<p class="MLP-text para-style-override-1">A&#160;Gervaisa ušla ve tmě opatrně ještě asi deset kroků. Zakopla a&#160;napočítala tři schody. Ale Coupeau už mezitím na konci chodby bez zaklepání otevřel jedny dveře. Po zemi se rozlilo jasné světlo. Vešli dovnitř.</p>
			<p class="MLP-text para-style-override-1">Byla to úzká, protáhlá místnost, taková nudle, jako by to bylo jen pokračování chodby. Byla přepažena na dvě části vybledlým vlněným závěsem, který byl teď přichycený u&#160;stropu provázkem. V&#160;první části stála postel, zastrčená pod zkosený mansardový strop, železná kamínka, ještě teplá od večeře, dvě židle, stůl a&#160;skříň, u&#160;které museli uříznout římsu, aby se vešla mezi postel a&#160;dveře. Druhá část byla zařízena jako dílna: vzadu malá výheň s&#160;měchem, napravo svěrák, připevněný ke zdi, a&#160;nad ním polička s&#160;všelijakým železným haraburdím; nalevo, hned vedle okna, stál malý ponk, plný droboučkých kleští, nůžek a&#160;pilek, vesměs zčernalých a&#160;ušpiněných.</p>
			<p class="MLP-text para-style-override-1">„To jsme my!“ řekl Coupeau, když došel až k&#160;vlněnému závěsu.</p>
			<p class="MLP-text para-style-override-1">Ale v&#160;první chvíli se neozvala žádná odpověď. Gervaisa byla velmi rozčilena; především ji vzrušovalo pomyšlení, že má vejít do místnosti plné zlata; stála za Coupeauem, něco koktala a&#160;kývala bojácně hlavou na pozdrav. Její rozpaky ještě zvětšovalo prudké světlo z&#160;lampy stojící na ponku a&#160;z&#160;rozžhaveného uhlí plápolajícího ve výhni. Nakonec jen uviděla paní Lorilleuxovou, malou, zrzavou, dost při těle, jak vší silou svých krátkých paží táhne velkými kleštěmi drát z&#160;černého kovu a&#160;protahuje ho otvorem protahovačky, upevněné ve svěráku. U&#160;ponku seděl Lorilleux, také malý, ale drobnější v&#160;ramenou, a&#160;s&#160;kleštičkami v&#160;ruce pracoval mrštně jako opice na něčem tak jemném, že to v&#160;jeho kostnatých prstech nebylo ani vidět. První zvedl hlavu on, hlavu s&#160;řídkými vlasy a&#160;bledým, protáhlým a&#160;neduživým obličejem, žlutým jako starý vosk.</p>
			<p class="MLP-text para-style-override-1">„Aha, to jste vy, no dobře!“ zabručel. „My máme naspěch, víte… Nechoďte sem do dílny, překáželi byste nám. Zůstaňte v&#160;pokoji.“</p>
			<p class="MLP-text para-style-override-1">A&#160;znovu se pustil do té své jemné práce, znovu mu obličej zalila nazelenalá zář lampy, přikryté skleněnou koulí, z&#160;níž se po stole šířil kruh ostrého světla.</p>
			<p class="MLP-text para-style-override-1">„Vezmi tam židle!“ ozvala se teď také paní Lorilleuxová. „To je ta dáma, viď? No dobře!“</p>
			<p class="MLP-text para-style-override-1">Stočila drát, odnesla ho k&#160;výhni, velkým dřevěným vějířem rozdmychala uhlí a&#160;dala drát znovu rozpálit, než ho začne protahovat posledními, nejmenšími otvory protahovačky.</p>
			<p class="MLP-text para-style-override-1">Coupeau přistrčil židle a&#160;usadil Gervaisu u&#160;okraje závěsu. Místnost byla tak úzká, že se vedle ní nevešel. Posadil se tedy za ní, nakláněl se jí do týla a&#160;vysvětloval jí, jak se to dělá. Mladá žena byla z&#160;takového podivného přivítání celá zaražená a&#160;necítila se dobře pod kosými pohledy manželů Lorilleuxových; v&#160;uších jí hučelo a&#160;neslyšela ani, co jí Coupeau říká. Paní Lorilleuxová se jí zdála na svých třicet let velmi stará, připadala jí zakaboněná a&#160;špinavá, vlasy jí visely jako kravský ohon přes rozepjatý župan. Manžel, jen o&#160;rok starší, jí připadal jako stařeček; měl úzké, zlé rty, seděl jen v&#160;košili bez kabátu a&#160;na bosých nohou měl sešmajdané pantofle. Nejvíc ji však zaráželo, jak je dílna malá, jak jsou tu stěny špinavé, nářadí tak zčernalé, jak se tu všechno to špinavé haraburdí povaluje jako staré železo u&#160;kramáře. Bylo tu strašné horko. Pracujícímu Lorilleuxovi se nazelenalý obličej leskl kapičkami potu; paní Lorilleuxová se mezitím odhodlala odložit župan a&#160;objevila se s&#160;holýma rukama jen v&#160;blůze, lepící se jí na skleslá prsa.</p>
			<p class="MLP-text para-style-override-1">„A&#160;co zlato?“ zeptala se Gervaisa polohlasně. Rozhlížela se bázlivě po všech koutech a&#160;hledala mezi vší tou špínou nějaký záblesk nádhery, kterou si představovala.</p>
			<p class="MLP-text para-style-override-1">Ale Coupeau se dal do smíchu.</p>
			<p class="MLP-text para-style-override-1">„Zlato?“ řekl. „Podívejte, tady je, a&#160;tamhle, a&#160;tady, máte ho u&#160;nohou!“</p>
			<p class="MLP-text para-style-override-1">Ukázal jí na tenký drátek, který zpracovávala jeho sestra, a&#160;na další svitek drátu, podobný stočenému železnému drátu, visící na zdi pod ponkem. Pak začal lézt po čtyřech a&#160;pod proutěnou rohoží, která v&#160;dílně přikrývala dlaždice, sebral ze země malý odpadek, kousíček, podobný zrezivělé špičce jehly. Gervaisa tomu nechtěla věřit. Tohle přece není zlato, ten načernalý kov, ošklivý jako železo! Musel do odštěpku kousnout a&#160;ukázal jí lesklý vryp po zubech. A&#160;vykládal dál: Zaměstnavatel dodává zlato už v&#160;drátech a&#160;v&#160;patřičné směsi. Dělníci drát nejdřív protahují, aby dosáhli potřebné tloušťky, a&#160;přitom ho musí pětkrát nebo šestkrát rozpálit, aby se nelámal. To se ví, na to je třeba mít fortel a&#160;pevnou ruku. Sestra nechce, aby její manžel dělal u&#160;protahovačky, protože kašle. Ona se v&#160;tom sakramentsky vyzná, sám viděl, jak protahovala drátek tenký jako vlásek!</p>
			<p class="MLP-text para-style-override-1">Lorilleux mezitím dostal záchvat kašle, až se na stoličce ohýbal. Mezi kašláním zadýchaně promluvil, stále se nedívaje na Gervaisu, jako by si to říkal jen pro sebe: „Já dělám dvojitý řetízek.“</p>
			<p class="MLP-text para-style-override-1">Coupeau přiměl Gervaisu, aby vstala. Může prý jít blíž, uvidí to. Zlatník jen něco zabručel na souhlas. Drátek, který mu žena připravila, obtáčel kolem formy, tenoučké ocelové hůlky. Potom lehce řízl pilkou a&#160;přeřízl drát podél celé formy, takže každá otočka utvořila článek. Ty pak svářel. Jednotlivá očka ležela na velkém kusu dřevěného uhlí. Navlhčil je kapkou boraxu, který nabíral z&#160;rozbité sklenice vedle na ponku, a&#160;rychle je u&#160;lampy do ruda rozžhavil ve vodorovném plameni plynového hořáku. Když jich tak měl asi stovku, znovu se pustil do piplavé práce, opíraje se o&#160;kraj dřevěného svorníku, který už byl celý ohlazený, jak se o&#160;něj ustavičně třel rukama. Každé očko ohnul kleštičkami, na jedné straně zmáčkl, navlékl do předchozího očka, které už bylo na místě, a&#160;špičatým šídlem zase roztáhl. To všechno dělal pravidelně, bez ustání, očko za očkem, a&#160;tak rychle, že se řetízek pomalu prodlužoval Gervaise před očima, aniž to stačila sledovat a&#160;pochopit, jak to dělá.</p>
			<p class="MLP-text para-style-override-1">„Tohle je dvojitý řetízek,“ vysvětloval Coupeau. „Pak je také pletený řetízek na krk, tlustý řetěz s&#160;hrubými očky, krátký přívěskový řetízek nebo pletený kulatý řetízek. Ale tohle je tenký dvojitý řetízek. Lorilleux dělá jen tenký dvojitý.“</p>
			<p class="MLP-text para-style-override-1">Lorilleux se samolibě ušklíbl. Aniž ustal v&#160;ohýbání oček, která nebylo mezi jeho černými nehty ani vidět, křikl:</p>
			<p class="MLP-text para-style-override-1">„Poslouchej, kavalíre… Dneska ráno jsem to počítal. Začal jsem ve dvanácti letech, že? Tak teda víš, jak dlouhý řetízek jsem musel do dneška udělat?“</p>
			<p class="MLP-text para-style-override-1">Zvedl bledý obličej a&#160;zamžoural zarudlými víčky.</p>
			<p class="MLP-text para-style-override-1">„Osm kilometrů, rozumíš! Dvě míle…! No? Dvě míle dlouhej dvojitej řetízek! S&#160;tím by stačil omotat krk všem ženským v&#160;celý čtvrti… A&#160;ten řetízek je pořád delší, víš! Doufám, že to jednou dotáhnu až z&#160;Paříže do Versailles.“</p>
			<p class="MLP-text para-style-override-1">Gervaisa se vrátila zas zklamaně na židli; připadalo jí to všechno strašně ošklivé. Usmála se na Lorilleuxovy, aby jim udělala radost. Nejtrapnější jí bylo, že se nikdo ani slovem nezmínil o&#160;jejich svatbě; pro ni to přece byla tak závažná věc, a&#160;nebýt toho, nebyla by sem vůbec šla. Ale Lorilleuxovi se k&#160;ní pořád chovali jako k&#160;nevítané návštěvnici, která se sem ze zvědavosti přišla s&#160;Coupeauem podívat. Konečně se rozpředl hovor, ale točil se jen kolem nájemníků zdejšího domu. Paní Lorilleuxová se bratra zeptala, jestli cestou neslyšel, jak se ti lidé ve čtvrtém poschodí prali. Tihle Bernardovi se prý den co den mlátí. Manžel se vrací domů ožralý jako prase, ale ta jeho žena není o&#160;nic lepší, vždyť prý křičí takové ohavné nadávky. Pak přešla řeč na malíře z&#160;prvního poschodí, toho dlouhého mazala Baudequina, nosí se to, ale je to prý samý dluh, nedělá nic jiného, než jen pořád kouří a&#160;mlátí hubou s&#160;kumpány. Madinierova dílna na výrobu krabic prý jde od deseti k&#160;pěti, včera musel zase propustit dvě dělnice. Ale jestli zkrachuje, dobře mu tak, beztak projí všechno sám a&#160;děti nechává běhat s&#160;holou zadnicí. Paní Gaudronová ty svoje matrace nějak divně krampluje; je už zase těhotná, a&#160;v&#160;jejím věku to už přestává být slušné. Domácí dal právě výpověď Coquetovům z&#160;pátého patra, jsou už dlužni za tři kvartály. A&#160;pak, nedají si říci a&#160;pořád topí v&#160;kamínkách na chodbě. Předminulou sobotu zas slečna Remanjouová, ta stařenka ze šestého, nesla odevzdat panenky a&#160;přišla domů právě včas, že stačila malého kluka Linguerlotových jen taktak zachránit, byl by si popálil celé tělo. A&#160;ta Klementa, žehlířka, inu, chová se, jak umí, ale jinak se nedá nic říct, má strašně ráda zvířata a&#160;srdce má ze zlata. Jestlipak není škoda takový hezký holky, zahazovat se s&#160;tolika chlapama! Uvidíte, že ji jednou v&#160;noci potkáte, jak postává na rohu!</p>
			<p class="MLP-text para-style-override-1">„Tumáš, zase jeden!“ řekl Lorilleux manželce a&#160;podával jí kus řetízku, na němž pracoval od oběda. „Můžeš ho srovnat.“</p>
			<p class="MLP-text para-style-override-1">A&#160;dodal s&#160;vytrvalostí člověka, který se jen tak nerozloučí s&#160;nějakým vtipem: „Další čtyři a&#160;půl stopy… Zas o&#160;kousíček blíž k&#160;Versailles.“</p>
			<p class="MLP-text para-style-override-1">Paní Lorilleuxová zatím řetízek znovu rozpálila a&#160;táhla ho vyrovnávací protahovačkou. Pak jej vstrčila do malé měděné pánvičky s&#160;dlouhou rukojetí, která byla plná zředěné kyseliny dusičné, a&#160;nechala ho čistit nad výhní. Gervaisa musela znovu sledovat celou tu poslední operaci, protože ji Coupeau pobízel. Když byl řetízek vyčištěný, dostal tmavočervenou barvu. Byl hotový, může se odevzdat.</p>
			<p class="MLP-text para-style-override-1">„Odevzdává se to takhle surové,“ vysvětloval zase klempíř, „a&#160;leš­tičky to potom vyleští flanelem.“</p>
			<p class="MLP-text para-style-override-1">Ale Gervaisa cítila, že ji už opouštějí síly. Horko tu bylo čím dál větší, div se nezalkla. Nechávali dveře pořád zavřené, protože Lorilleux prý se při sebemenším průvanu může nachladit. A&#160;když se o&#160;jejich svatbě pořád nemluvilo, chtěla jít pryč a&#160;zatahala Coupeaua jemně za kabát. Coupeau pochopil. I&#160;jeho už to úmyslné mlčení začínalo přivádět do rozpaků a&#160;dopalovat.</p>
			<p class="MLP-text para-style-override-1">„Tak my teda zase jdeme,“ řekl. „Nebudeme vás zdržovat od práce.“</p>
			<p class="MLP-text para-style-override-1">Chvíli přešlapoval a&#160;čekal, doufal, že něco řeknou, alespoň nějakou narážku. Nakonec se odhodlal, že to tedy nakousne sám: „Poslouchejte, Lorilleuxi, počítám s&#160;vámi, že půjdete mé ženě za svědka!“</p>
			<p class="MLP-text para-style-override-1">Zlatník zvedl hlavu, ušklíbl se a&#160;dělal překvapeného. Jeho žena nechala protahování a&#160;postavila se doprostřed dílny.</p>
			<p class="MLP-text para-style-override-1">„Tak ty to tedy myslíš vážně?“ zabručel Lorilleux. „S&#160;tímhle zatroleným kavalírem člověk nikdy neví, jestli žertuje, nebo ne!“</p>
			<p class="MLP-text para-style-override-1">„Aha, tak tahle paní, to má být jako ta osoba?“ pro mluvila i&#160;manželka a&#160;změřila si Gervaisu od hlavy k&#160;patě. „Inu, my vám nemáme co radit… Ale je to přece jenom divnej nápad se brát! No, když se vám to oběma zamlouvá… Jenomže když se to pak nevyvede, může si za to každej sám. A&#160;ono se to nevyvede moc často, moc často.“</p>
			<p class="MLP-text para-style-override-1">Poslední slova řekla pomaleji, pokyvovala hlavou a&#160;jezdila očima po Gervaise od hlavy až po ruce a&#160;nohy, jako by ji chtěla celou vysvléci, aby viděla, i&#160;jaká má mateřská znamínka. Zřejmě se jí zdála pěknější, než čekala.</p>
			<p class="MLP-text para-style-override-1">„Můj bratr si přece může dělat, co chce,“ pokračovala ještě kyseleji, „to víte, rodina by si byla možná přála… Každý si vždycky dělá plány. Ale pak se to někdy tak divně zvrátí… Já se především nechci s&#160;nikým hádat. I&#160;kdyby si přivedl tu nejposlednější z&#160;posledních, řekla bych mu: Vem si ji a&#160;dej nám svatej pokoj… Přitom mu tady u&#160;nás nebylo špatně. Tlustej je dost, na tom je nejlíp vidět, že jsme ho hladem netrápili. A&#160;vždycky teplou polívku, na minutu přesně… Poslouchej, Lorilleuxi, nezdá se ti, že je ta paní podobná Tereze, víš, té ženské odnaproti, co umřela na souchotě?“</p>
			<p class="MLP-text para-style-override-1">„Ano, jakási podoba tu je,“ odpověděl zlatník.</p>
			<p class="MLP-text para-style-override-1">„A&#160;máte dvě děti! No, to jsem teda bratrovi hned povídala: Nechápu, jak si můžeš vzít ženskou, která má dvě děti… Nesmíte se urazit, já jenom zastávám jeho zájmy, to je přece přirozené… A&#160;přitom nevypadáte jako žádný silák… Viď, Lorilleuxi, že paní nevypadá jako žádný silák?“</p>
			<p class="MLP-text para-style-override-1">„Ne, jako silák nevypadá.“</p>
			<p class="MLP-text para-style-override-1">O&#160;její noze se nezmínili. Ale Gervaisa podle jejich kosých pohledů a&#160;uštěpačně stažených rtů pochopila, že na to narážejí. Stála před nimi, halila se do tenkého šálu se žlutými palmami a&#160;odpovídala jednoslabičně jako před soudem. Coupeau si všiml, jak je jí trapně, a&#160;nakonec se rozkřikl: „O&#160;to tady vůbec nejde… Mluvte si, co chcete, na ty vaše řečičky není nikdo zvědavej. Svatba bude v&#160;sobotu devětadvacátýho července. Spočítal jsem si to podle kalendáře. Tak ujednáno? Hodí se vám to?“</p>
			<p class="MLP-text para-style-override-1">„Ale nám se to přece vždycky hodí!“ odpověděla mu sestra. „To ses nás ani nemusel ptát na radu… Nebudu manželovi bránit, aby šel za svědka. Chci mít klid a&#160;pokoj.“</p>
			<p class="MLP-text para-style-override-1">Gervaisa z&#160;rozpačitosti nevěděla, co má dělat; sklopila hlavu a&#160;vstrčila špičku nohy do mezery v&#160;proutěné rohoži, pokrývající podlahu v&#160;dílně. Pak se lekla, jestli ji neshrnula, když nohu vytahovala, sehnula se a&#160;zatápala rukou po zemi. Lorilleux honem přiběhl s&#160;lampou. Díval se jí nedůvěřivě na prsty.</p>
			<p class="MLP-text para-style-override-1">„Musí se dávat pozor,“ řekl, „takový malý kousíček zlata se přilepí na podrážku a&#160;člověk ho odnese, ani o&#160;tom neví.“</p>
			<p class="MLP-text para-style-override-1">Byla z&#160;toho celá historie. Zaměstnavatel prý nedovolí ani miligram odpadků. Ukazoval zaječí nožičku, kterou vždycky smetá kousíčky zlata, jež zůstaly na dřevěné desce, a&#160;koženou zástěru, kterou si při tom pomáhá na kolena, aby to na ni padalo. Dvakrát do týdne zametají pečlivě celou dílnu, smetí se schovává, pak se spálí a&#160;popel se prosívá; najde se v&#160;něm každý měsíc až za pětadvacet i&#160;za třicet franků zlata.</p>
			<p class="MLP-text para-style-override-1">Paní Lorilleuxová nespouštěla oči z&#160;Gervaisiných střevíců.</p>
			<p class="MLP-text para-style-override-1">„Nesmíte se hněvat,“ řekla potichu s&#160;nejlíbeznějším úsměvem, „ale mohla byste se podívat na podrážky.“</p>
			<p class="MLP-text para-style-override-1">A&#160;Gervaisa, rudá až po kořínky vlasů, se zase posadila, zvedla nohy a&#160;ukázala, že tam nic nemá. Coupeau už zatím otevřel dveře a&#160;rozzlobeně zavolal: „Dobrou noc!“ Pak křikl na Gervaisu z&#160;chodby, aby už šla. Zakoktala tedy zdvořilostní frázi&#160;– doufá prý, že se brzo zase uvidí a&#160;že si budou dobře rozumět&#160;– a&#160;vyšla také ven. Ale Lorilleuxovi se už zase dali do práce v&#160;černé díře dílny, kde malá výheň svítila jako poslední uhlík, rozpadávající se v&#160;sálajících kamnech. Paní Lorilleuxová protahovala další drát; košile se jí na rameni svezla, kůže jí zčervenala odrazem plamenů z&#160;výhně, při každém namáhavém pohybu se jí svaly na krku napínaly jako provazy. Manžel seděl shrbený v&#160;nazelenalém světle lampy a&#160;začínal nový řetízek; ohýbal očko klíštkami, na jedné straně stiskl, prostrčil do předchozího očka, roztáhl špičkou šídla, pořád dál stejnými pohyby jako stroj, a&#160;nezastavil se ani, aby si setřel z&#160;obličeje pot.</p>
			<p class="MLP-text para-style-override-1">Když Gervaisa vyšla z&#160;dlouhé chodby na plošinu v&#160;šestém poschodí, neudržela se a&#160;zašeptala se slzami v&#160;očích: „Tohle neslibuje moc štěstí!“</p>
			<p class="MLP-text para-style-override-1">Coupeau vztekle pohodil hlavou. Tenhle večer mu Lorilleux draze zaplatí. Viděl kdy někdo takovýho krkouna špinavýho? Jako kdyby mu někdo chtěl odnést pár zrníček toho jeho zlatýho prachu! Ale všechno tohle je u&#160;nich jen prachobyčejná lakota. Sestra si snad myslela, že se nikdy neožení, jen aby na něm mohla ušetřit pár šestáků za večeře. Ale devětadvacátého července bude svatba, ať se jim to líbí, nebo ne. On si z&#160;nich přece houby dělá.</p>
			<p class="MLP-text para-style-override-1">Ale Gervaisa šla po schodech dolů pořád se sklíčeným srdcem, sužoval ji hloupý, nesmyslný strach a&#160;pořád se vylekaně dívala na zvětšené stíny zábradlí. V&#160;tuto hodinu už liduprázdné schodiště spalo, svítil jen jediný plynový hořák ve druhém patře; jeho stažený plamen blikal v&#160;té tmavé studni jako ubohá bludička. Za zavřenými dveřmi vládlo hluboké ticho, tu a&#160;tam se ozývalo jen těžké oddechování dělníků, kteří šli spát, sotva se najedli. Z&#160;pokoje žehlířky však zaslechli tlumený smích a&#160;od paní Remanjouové probleskoval klíčovou dírkou paprsek světla; bylo slyšet tiché cvakání nůžek, jak ještě stříhala gázové šatečky pro laciné panenky za pár franků. Dole u&#160;paní Gaudronové pořád plakalo dítě. A&#160;z&#160;výlevek se do nehybného klidu, tmy a&#160;ticha šířil ještě pronikavější zápach.</p>
			<p class="MLP-text para-style-override-1">Dole na dvoře, zatímco Coupeau zpěvavým hlasem volal na domovníka, aby mu šel otevřít, se Gervaisa otočila a&#160;naposledy se podívala na dům. Připadal jí ještě větší proti tmavému nebi, na němž nesvítil měsíc. Šedivé zdi, temným stínem jakoby uhlazené a&#160;zbavené olezlých skvrn, se táhly do šíře i&#160;do výšky a&#160;byly ještě holejší, bez jediného výstupku, jakoby vysvlečené i&#160;z&#160;těch hadrů, které se ve dne sušily na slunci. Zavřená okna spala. Jen místy bylo některé prudce osvětlené, takže to vypadalo, jako by některé kouty šilhaly. V&#160;každém rohu se jako úzká věž tyčilo v&#160;řadě nad sebou šest oken schodiště, ozářených bledým světlem. Do tmy, halící dílny v&#160;přízemí, probleskoval úzký pruh světla lampy z&#160;kartonážní dílny ve druhém patře a&#160;rozléval žlutou záři po dláždění na dvoře. Z&#160;nejhlubší tmy, z&#160;vlhkého kouta, se rozléhalo zvučně do ticha odkapávání vody, kapka za kapkou, z&#160;nedovřeného vodovodního kohoutku. A&#160;Gervaise se najednou zdálo, že na ni dům padá, že ji zavalí, že jí už svou ledovou tíhou leží na ramenou. Byl to zas takový hloupý strach, zas to její dětinství, kterému se potom musela vždycky smát.</p>
			<p class="MLP-text para-style-override-1">„Dejte pozor!“ křikl Coupeau.</p>
			<p class="MLP-text para-style-override-1">Když vycházeli ven, museli přeskočit velikou louži, vyteklou z&#160;barvírny. Toho dne byla kaluž modrá, temně blankytná jako letní nebe, a&#160;domovníkova noční lampička se v&#160;ní odrážela jako hvězda.</p>
		</div>
</body>
</html>