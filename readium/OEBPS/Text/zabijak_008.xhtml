<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>zabijak-5</title>
		<link href="../Styles/zabijak_idstyles.css" rel="stylesheet" type="text/css"/>
	</head>
	<body id="zabijak" xml:lang="cs-CZ">
		<div>
			<p id="toc_marker-4" class="MLP-uroven2-kapitola para-style-override-1">4</p>
			<p class="MLP-text-bez1radku para-style-override-1">Uběhly čtyři roky v&#160;krušné práci. Ve čtvrti platili Gervaisa s&#160;Coupeauem za spořádanou domácnost, žili v&#160;ústraní, neprali se a&#160;v&#160;neděli chodívali pravidelně na procházku k&#160;Saint-Ouenu. Gervaisa pracovala u&#160;paní Fauconnierové dvanáct hodin denně, a&#160;přitom ještě stačila mít doma čisto jako v&#160;klícce a&#160;v&#160;poledne i&#160;večer pro všechny uvařit. Coupeau nechodil do hospody, nosil celou čtrnáctidenní výplatu domů a&#160;večer před spaním kouříval v&#160;okně dýmku, aby se nadýchal čerstvého vzduchu. Každý je dával za příklad, jací jsou to hodní a&#160;řádní lidé. A&#160;protože vydělávali dohromady asi devět franků denně, soudilo se, že si ukládají stranou dost slušné peníze.</p>
			<p class="MLP-text para-style-override-1">Ale první čas se museli sakramentsky ohánět, aby vůbec vystačili. Svatbou si na sebe uvalili dvě stě franků dluhů. A&#160;pak se jim ošklivilo bydlet v&#160;hotelu Boncoeur; všelijaké to špinavé sousedstvo se jim hnusilo a&#160;snili jen o&#160;tom, bydlet ve vlastním bytě s&#160;vlastním nábytkem a&#160;mít doma pořádek. Nesčetněkrát počítali, jakou částku by na to potřebovali, a&#160;vycházelo jim přibližně tři sta padesát franků, nechtějí-li hned zpočátku zakopávat jeden o&#160;druhého a&#160;mají-li mít po ruce nějaký ten hrnec a&#160;kuchyňská kamínka, aby si mohli uvařit. Nedoufali, že by si takovou částku mohli našetřit dřív než za dva roky, ale přála jim šťastná náhoda. Jeden starý pán z&#160;Plassansu je požádal, aby mu svěřili Klaudia, staršího z&#160;chlapců, že ho tam dá na střední školu. Byl to velkodušný rozmar starého podivína, milovníka obrazů, jemuž kdysi učarovaly obrázky, které malý kluk čmárával na papír. Klaudius je už začínal stát hříšné peníze, a&#160;když teď měli na starosti jen mladšího Štěpána, ušetřili si těch tři sta padesát franků za sedm a&#160;půl měsíce. V&#160;den, kdy si koupili nábytek u&#160;překupníka v&#160;ulici Belhomme, se šli ještě projít, než se vrátí domů, po okrajových bulvárech. Srdce jim překypovalo radostí. Mají teď postel, noční stolek, prádelník s&#160;mramorovou deskou, skříň, kulatý stůl s&#160;voskovaným plátnem a&#160;šest židlí, všechno ze starého mahagonu; kromě toho matrace, ložní prádlo a&#160;skoro nové kuchyňské nádobí. Bylo to pro ně, jako kdyby teď doopravdy a&#160;vážně vstupovali do života, jako by jim ten vlastní majetek teprve dodával patřičné váhy mezi dobře situovanými lidmi ve čtvrti.</p>
			<p class="MLP-text para-style-override-1">Mezitím už dva měsíce hledali byt. Byli by si nejradši najali něco ve velkém činžáku ve Zlatnické ulici. Ale protože tam bylo všechno obsazeno, museli od dávného snu upustit. Gervaisa se popravdě ani příliš nehněvala; pomyšlení, že by měla bydlet v&#160;těsném sousedství s&#160;Lorilleuxovými, jí nahánělo hrůzu. A&#160;tak hledali jinde. Coupeau zcela správně soudil, že to nesmí být příliš daleko od prádelny paní Fauconnierové, aby Gervaisa mohla kdykoli zaskočit domů. A&#160;nakonec našli, co potřebovali, velký pokoj s&#160;menší komůrkou a&#160;kuchyňkou v&#160;Nové Zlatnické ulici, skoro naproti prádelně. Byl to malý jednopatrový dům s&#160;příkrým schodištěm, vedoucím jen ke dvěma bytům, napravo a&#160;nalevo. Dole bydlel povozník; kůlny v&#160;rozlehlém dvoře podél ulice byly plné všelijakých vozů a&#160;kočárů. Gervaise se tam nesmírně zalíbilo, měla dojem, že se vrací zas na venkov. Žádných sousedek a&#160;žádných klepů se nebude muset bát v&#160;tom klidném zátiší, které jí připomínalo uličku v&#160;Plassansu za hradbami. A&#160;navíc ještě mohla vidět své okno přímo z&#160;prádelny, když se trochu vyklonila, a&#160;nemusela přitom ani pustit žehličku z&#160;ruky.</p>
			<p class="MLP-text para-style-override-1">Nastěhovali se k&#160;dubnovému kvartálu. Gervaisa byla v&#160;osmém měsíci těhotenství. Ale držela se velmi statečně a&#160;říkala v&#160;žertu, že jí to děcko při práci pomáhá; cítí prý, jak v&#160;ní ty malé ručičky rostou a&#160;jak jí dávají síly. A&#160;jak se pustila do Coupeaua, když jí radil, aby si lehla a&#160;trochu si odpočinula! Lehne si teprve, až na ni přijdou bolesti. To bude vždycky času dost. Protože teď, když budou mít ještě jeden krk k&#160;živení, se budou muset pořádně ohánět. Sama celý byt vydrhla a&#160;vysmýčila a&#160;potom ještě pomáhala Coupeauovi stavět nábytek. K&#160;nábytku cítila skoro zbožnou úctu, utírala jej s&#160;mateřskou péčí a&#160;byla celá nešťastná, když někde našla sebemenší škrábnutí. Když někdy při zametání zavadila o&#160;nábytek koštětem, zůstala polekaně stát, jako by se sama uhodila. Zvlášť na prádelníku jí záleželo, připadal jí krásný, protože byl tak solidní a&#160;vypadal tak vážně. Jejím velkým snem, o&#160;němž se neodvažovala mluvit, bylo mít sloupkové hodiny a&#160;postavit je doprostřed na mramorovou desku; překrásně by se tam vyjímaly. Nebýt toho děcka, byla by si je asi koupila. Ale takhle si vždycky jen povzdechla a&#160;odložila to přání až na pozdější dobu.</p>
			<p class="MLP-text para-style-override-1">Celá rodina žila v&#160;okouzlení z&#160;nového bytu. Štěpánova postel stála v&#160;komůrce, kam se vejde ještě druhá dětská postýlka. Kuchyňka byla jako dlaň a&#160;úplně tmavá, ale když se nechaly dveře otevřené, bylo tam jakžtakž vidět. A&#160;pak, Gervaisa přece nepotřebovala vyvářet žádné hostiny pro třicet lidí, na ten její polévkový hrnec tam bylo vždycky dost místa. Zato velký pokoj, ten byl jejich pýchou. Ráno zatáhli u&#160;přístěnku, kde spali, bílé kalikové záclony, a&#160;pokoj se proměnil v&#160;jídelnu, uprostřed stůl, na jedné straně skříň a&#160;naproti prádelník. Protože v&#160;krbu se spálilo za den černého uhlí až za patnáct pětníků, ucpali jej; železná kamínka, postavená na mramorové desce, stačila pokoj vytopit i&#160;v&#160;největší zimě za sedm pětníků denně. Coupeau okrášlil stěny, jak nejlépe dovedl, a&#160;připravoval ještě četná další vylepšení. Místo zrcadla visela na zdi velká rytina, představující francouzského maršála na koni, s&#160;maršálskou holí v&#160;ruce, jak se otáčí mezi dělem a&#160;hromadou koulí. Nad prádelníkem visely dvě řady rodinných fotografií napravo a&#160;nalevo od staré porcelánové pozlacené kropenky, do níž ukládali sirky. Na dvou rozích skříně stálo Pascalovo a&#160;Bérangerovo poprsí, jeden byl vážný a&#160;druhý se usmíval, a&#160;oba jako by naslouchali tikání kukačkových hodin, které visely hned vedle. Opravdu to byl překrásný pokoj.</p>
			<p class="MLP-text para-style-override-1">„Hádejte, kolik tu platíme?“ ptala se Gervaisa každého návštěv­níka.</p>
			<p class="MLP-text para-style-override-1">A&#160;když hádali víc, vítězoslavně se usmívala, že tak pěkně bydlí za tak málo peněz, a&#160;odpovídala: „Sto padesát franků a&#160;ani pětník víc…! No, co říkáte? To je přece zadarmo!“</p>
			<p class="MLP-text para-style-override-1">K&#160;jejich spokojenosti přispívala velkou měrou i&#160;sama Nová Zlatnická ulice. Gervaisa v&#160;ní byla jako doma, chodila tudy každou chvíli k&#160;paní Fauconnierové anebo nazpátek. Coupeau teď chodil večer kouřit dýmku před dům. Ulice neměla chodník a&#160;křivolaká dlažba stoupala do vrchu. Nahoře směrem k&#160;Zlatnické ulici byly temné krámky se špinavými okny, ševci, bednáři, temné zaprášené hokynářství a&#160;vinárna, která udělala bankrot a&#160;jejíž zavřené okenice už byly několik týdnů polepené všelijakými plakáty a&#160;vyhláškami. Na druhé straně, směrem k&#160;městu, se tyčily k&#160;nebi čtyřpatrové činžáky, v&#160;nichž byly v&#160;přízemí samé prádelny, jedna vedle druhé. Jedině výkladní skříň předměstského holiče, zeleně natřená a&#160;plná barevných lahviček, rozveselovala to tmavé zákoutí jasným leskem měděných misek, vždycky dokonale vycíděných. Ale nejveselejší byla ulice uprostřed, tam, kde byly domy nižší a&#160;dál od sebe, takže sem mohlo slunce a&#160;vzduch. Povozníkovy kůlny, sousední podnik, kde se vyráběla sodovka, a&#160;protější prádelna tu vytvářely kus volného prostranství, kde bylo ticho a&#160;kde tlumené hlasy pradlen a&#160;pravidelné supání parního stroje jen zvyšovalo dojem klidu a&#160;míru. Níže položené pozemky, k&#160;nimž vedly mezi černými zdmi úzké pěšiny, dodávaly celému místu vesnický ráz. Coupeau se bavil pohledem na řídké chodce, kteří tu museli přeskakovat věčné potůčky mydlinkové vody, a&#160;říkal, že mu to tu připomíná jednu vesnici, kam ho kdysi zavezl strýc, když mu bylo pět let. Největší radost měla Gervaisa ze stromu, který rostl na dvoře nalevo od jejich okna, byl to akát s&#160;jedinou dlouhou větví a&#160;jeho ubohá zeleň dovedla zkrášlit celou ulici.</p>
			<p class="MLP-text para-style-override-1">Gervaisa porodila poslední den v&#160;dubnu. Bolesti na ni přišly odpoledne kolem čtvrté hodiny, když u&#160;paní Fauconnierové žehlila záclony. Nechtěla jít ještě domů, svíjela se tam na židli a&#160;chvílemi odbíhala žehlit. A&#160;možná že je to také jen bolení břicha, člověk si nesmí s&#160;každým pícháním hned dělat hlavu. Ale když se chtěla pustit do mužských košil, najednou zbledla jako stěna. Musela odejít z&#160;dílny, celá shrbená přešla ulici a&#160;musela se přidržet zdi. Jedna pradlena se nabídla, že ji odvede domů, ale Gervaisa nechtěla; poprosila ji jenom, aby zašla k&#160;porodní bábě vedle do Uhlířské ulice. Vždyť nijak nehoří. Určitě to nepřijde dřív než zítra ráno. Doma ještě pěkně uvaří Coupeauovi večeři a&#160;potom uvidí, nanejvýš si na chvíli lehne jen tak oblečená na postel. Na schodech ji přepadly takové křeče, že se musela uprostřed schodiště posadit a&#160;tiskla si obě pěsti k&#160;ústům, aby nekřičela, protože by jí bylo strašně stydno, kdyby šel kolem nějaký mužský a&#160;našel ji tu takhle. Bolesti přešly, Gervaisa se dostala až ke dveřím a&#160;odemkla; ulevilo se jí a&#160;myslela si, že to přece jen asi nebude ještě ono. Chtěla dnes večer udělat ragú ze skopového žebra. Když škrábala brambory, všechno ještě šlo. Žebírka se už opékala na pánvi, ale tu ji znovu zalil pot a&#160;řezavé bolesti se vrátily. Míchala jíšku přešlapujíc kolem kamen a&#160;pro slzy už ani neviděla. I&#160;kdyby to mělo už dneska přijít, to přece ještě není důvod, aby nechala Coupeaua bez večeře. Konečně se ragú dusilo na mírném ohni. Vrátila se do pokoje a&#160;myslela, že ještě stačí prostřít na konci stolu. Ale najednou musela láhev s&#160;vínem honem postavit. Neměla už ani sílu dojít k&#160;posteli, upadla na zem a&#160;porodila na slaměné rohožce. Když pak za čtvrt hodiny přišla porodní bába, našla ji tam ležet a&#160;ošetřila ji.</p>
			<p class="MLP-text para-style-override-1">Coupeau dělal pořád ještě na nemocnici. Gervaisa za žádnou cenu nechtěla, aby pro něho šli do práce. Když v&#160;sedm hodin přišel domů, našel ji v&#160;posteli celou přikrytou a&#160;hrozně bledou. Plačící děcko jí leželo v&#160;nohách, zabalené do šálu.</p>
			<p class="MLP-text para-style-override-1">„Chudinko moje malá!“ řekl Coupeau a&#160;políbil Gervaisu. „Já jsem ještě před hodinou špásoval a&#160;tys tu za tím zkoušela… Poslouchej, ty si to ale dovedeš zařídit! Odbudeš si to dřív, než by jeden stačil kýchnout!“ Slabě se pousmála a&#160;pak zašeptala: „Je to holčička.“</p>
			<p class="MLP-text para-style-override-1">„To bych prosil!“ odpověděl klempíř žertem, aby ji trochu rozveselil. „Však jsem si taky poručil holku, ne? Tak mám, co jsem chtěl! Ty mi holt uděláš všechno, co mi na očích vidíš.“</p>
			<p class="MLP-text para-style-override-1">Pak vzal dítě do náručí a&#160;dodal: „Pojďte sem, ať se na vás taky podívám, slečno Šmudlinko…! No, máte ten ksichtíček pěkně černý. Ale ten vám vybledne, nebojte se. Musíte být pěkně hodná, nebýt do větru a&#160;vyrůst v&#160;rozumného člověka, jako je tatínek s&#160;maminkou.“</p>
			<p class="MLP-text para-style-override-1">Gervaisa se vážně dívala na dcerušku dokořán otevřenýma očima, v&#160;nichž bylo trochu smutku. Pokývala hlavou. Byla by raději chlapce, protože kluk se snadněji protluče životem a&#160;nehrozí mu v&#160;té zhýralé Paříži takové nebezpečí. Porodní babička musela vzít novorozeně Coupeauovi z&#160;rukou. Připomněla také Gervaise, že nesmí mluvit. Beztak už jí nesvědčí, že je kolem ní tolik hluku. A&#160;tak klempíř prohlásil, že půjde ohlásit novinu mamince Coupeauové a&#160;Lorilleuxovým. Ale má strašný hlad a&#160;musí se napřed najíst. Gervaise dělalo velkou starost, že se musí sám obsloužit a&#160;jít si do kuchyně pro ragú, že jí na hlubokém talíři a&#160;nemá k&#160;tomu ani chleba. Vzdor zákazu porodní babičky se v&#160;posteli vrtěla a&#160;bědovala. Je to opravdu strašně hloupé, že mu nemohla ani prostřít, ty bolesti ji najednou porazily jako rána holí. Chudák Coupeau se na ni bude asi zlobit, že se tady sama vyvaluje v&#160;posteli, a&#160;on se ani pořádně nenají. Jsou ty brambory aspoň dost uvařené? A&#160;nezapomněla je osolit? Už si ani nevzpomíná.</p>
			<p class="MLP-text para-style-override-1">„Tak budete zticha!“ okřikla ji porodní bába.</p>
			<p class="MLP-text para-style-override-1">„To jsem zvědav, jestli ji dokážete taky jednou přimět, aby si neničila zdraví!“ ozval se Coupeau s&#160;plnými ústy. „Kdybyste tu nebyla, tak se vsadím, že by hned vstala a&#160;šla mi ukrojit chleba… Jen pěkně lež, ty husičko hloupá, a&#160;nehýbej se! Nesmíš si něco udělat, to bys z&#160;toho pak měla polízanici nejmíň na čtrnáct dní… To tvoje ragú je moc dobré. Tady paní si se mnou taky vezme. Viďte?“</p>
			<p class="MLP-text para-style-override-1">Porodní bába se poděkovala. Ale ráda prý si vypije skleničku vína, protože se ještě úplně nesebrala z&#160;toho úleku, jak našla chudinku rodičku i&#160;s&#160;dítětem na rohožce. Coupeau šel konečně oznámit novinu příbuzenstvu. Za půl hodiny byl zpátky a&#160;s&#160;ním se přihrnuli všichni, maminka Coupeauová, Lorilleuxovi i&#160;paní Leratová, kterou u&#160;nich náhodou zastihl. Lorilleuxovi byli teď samá laskavost, když se mladým manželům tak dobře vedlo. Vychvalovali Gervaisu do nebes, jen přitom trochu pokyvovali hlavou a&#160;pochybovačně na sebe pomrkávali, jako by tím chtěli naznačit, že se s&#160;konečným úsudkem musí ještě počkat. Však oni vědí, co vědí, jenomže se nechtějí stavět proti mínění celé čtvrti.</p>
			<p class="MLP-text para-style-override-1">„Vedu si tady celý průvod!“ křikl Coupeau hned ve dveřích. „Nedá se nic dělat, chtěli tě vidět… Zůstaň pěkně zticha, máš zakázáno mluvit. Sednou si tady a&#160;budou se na tebe jenom dívat, nebudeme přece dělat žádné společenské cavyky, viďte? Já jim uvařím kafe, že budou koukat!“</p>
			<p class="MLP-text para-style-override-1">A&#160;zmizel do kuchyně. Maminka Coupeauová políbila Gervaisu a&#160;začala obdivovat děťátko, jaké je veliké. Ostatní dvě ženy daly také rodičce na obě tváře mlaskavou hubičku. Pak se všechny tři postavily u&#160;postele a&#160;s&#160;obdivnými výkřiky rozebíraly všechny podrobnosti porodu. Tohle je povedený porod, jako když se vytrhne zub, o&#160;nic horší to nebylo. Paní Leratová si prohlížela maličkou ze všech stran, prohlašovala, že z&#160;ní bude moc pěkná ženská. Jenom jí připadalo, že má trochu špičatou hlavičku, a&#160;tak ji zlehka mačkala, aby se jí zakulatila, i&#160;když přitom dítě křičelo. Paní Lorilleuxová se začala zlobit a&#160;vytrhla jí nemluvně z&#160;rukou. Tím se prý nejspíš děti naučí všem neřestem, když se takhle ohmatávají, dokud mají ještě měkkou hlavičku. Pak nastalo dohadování, komu je to dítě podobné. Málem se přitom všichni pohádali. Lorilleux natahoval krk za oběma ženskými a&#160;tvrdil pořád, že holčička nemá z&#160;Coupeaua vůbec nic; leda trochu ten nos, a&#160;to ještě kdoví. Je to celá maminka, už jen podle těch očí; těma očima rozhodně není do jejich rodu.</p>
			<p class="MLP-text para-style-override-1">Coupeau se mezitím pořád ještě neobjevoval. Bylo slyšet, jak se v&#160;kuchyni potýká s&#160;kamínky a&#160;s&#160;konvicí na kávu. Gervaisa byla jako na trní; copak je to práce pro mužského, vařit kávu! Nevšímala si rázného okřikování porodní babičky a&#160;volala na něho, jak a&#160;co má udělat.</p>
			<p class="MLP-text para-style-override-1">„Dejte to mrně pryč!“ křikl ve dveřích Coupeau s&#160;kávovou konvicí v&#160;ruce. „Ta se ale naotravuje, co! Ona si musí pořád s&#160;něčím dělat starosti… Vypijeme to ze skleniček, viďte! My máme totiž šálky ještě u&#160;obchodníka.“</p>
			<p class="MLP-text para-style-override-1">Rozsadili se kolem stolu a&#160;klempíř trval na tom, že nalije kávu sám. Ta voní, co? Není to žádná obyčejná culifinda. Porodní bába dosrkala svou sklenici a&#160;zvedla se, že půjde domů. Všechno je v&#160;pořádku, teď už ji tu nepotřebují; kdyby snad v&#160;noci něco neklapalo, ať pro ni hned ráno pošlou. Sotva byla ze dveří, prohlásila o&#160;ní paní Lorilleuxová, že je to lenivá bába, která kouká jen, kde by se dobře poměla. Dává si to do kávy čtyři kostky cukru, vezme to patnáct franků, a&#160;přitom rodička porodí úplně sama. Ale Coupeau se jí zastal; rád prý jí těch patnáct franků vysází, nakonec tyhle ženské musí celé mládí studovat, tak co by si pak za to nedaly pořádně zaplatit. Potom se Lorilleux hádal s&#160;paní Leratovou, jak se to má dělat, když se chce, aby to byl kluk; tvrdil, že se má postel natočit k&#160;severu. Paní Leratová krčila rameny, to že jsou jen hlouposti a&#160;nesmysly, ona prý zná lepší recept, musí se schovat pod matrací, tak aby o&#160;tom žena nevěděla, hrst čerstvých kopřiv, na slunci natrhaných. Přistrčili stůl k&#160;posteli. Až do deseti do večera se Gervaisa, kterou pozvolna zmáhala únava, vydržela usmívat; ležela jako omámená s&#160;hlavou otočenou k&#160;hostům. Viděla a&#160;slyšela všechno, ale neměla sílu udělat sebemenší pohyb nebo říci jediné slovo. Připadalo jí, že je mrtvá, ale přitom jí bylo velmi příjemně a&#160;měla pocit, jako by se z&#160;onoho světa blaženě dívala, jak druzí žijí. Chvílemi se ozvalo zavrnění děcka do hluku navzájem se překřikujících hlasů, přemítajících donekonečna jakousi vraždu, k&#160;níž došlo včera v&#160;rue du Bon-Puits na druhém konci čtvrti.</p>
			<p class="MLP-text para-style-override-1">A&#160;když společnost začala pomýšlet na odchod, přišla teprve řeč na křtiny. Lorilleuxovi svolili, že půjdou za kmotry; po straně se sice ošklíbali, ale přitom by jistě měli Coupeauům za zlé, kdyby se na ně neobrátili. Coupeau prohlásil, že neví, proč by vlastně měli holčičku křtít; deset tisíc renty prý z&#160;toho mít nebude, a&#160;ještě se při tom může nachladit. Ale maminka Coupeauová se do něho pustila, že je pohan. Lorilleuxovi, ti do kostela k&#160;přijímání nechodili, ale honosili se, že jsou dobří křesťané.</p>
			<p class="MLP-text para-style-override-1">„Můžeme to udělat třeba tuhle neděli, jestli se vám to hodí,“ navrhl Lorilleux.</p>
			<p class="MLP-text para-style-override-1">Gervaisa přikývla na souhlas, všichni ji ještě jednou políbili a&#160;popřáli jí, aby se měla dobře. I&#160;s&#160;miminkem se rozloučili. Jeden po druhém se skláněli nad tím malým ubohým roztřeseným tvorečkem, smáli se na něj a&#160;říkali mu něžná slovíčka, jako kdyby jim mohlo rozumět. Říkali dítěti Nana, což byla zdrobnělina jména Anna, po kmotře.</p>
			<p class="MLP-text para-style-override-1">„Dobrou noc, Nano… Tak, ať je z&#160;tebe hezká holka, Nano…“</p>
			<p class="MLP-text para-style-override-1">Když byli konečně všichni pryč, přistavil si Coupeau židli těsně k&#160;posteli a&#160;dokouřil dýmku, drže přitom Gervaisu za ruku. Pomalu pokuřoval a&#160;mezi bafáním pronášel krátké dojaté věty:</p>
			<p class="MLP-text para-style-override-1">„Tak co, holka, moc velkou radost jsi z&#160;nich asi neměla, viď? To víš, já nemohl nic dělat, když chtěli mermomocí přijít. Nakonec je to aspoň důkaz, že nás mají rádi… Ale přece jenom je nám líp, když jsme sami, co? Já už jsem se nemohl dočkat, až s&#160;tebou budu takhle chvilku o&#160;samotě. Zdálo se mi, že ten večer konce nebere… Chudáku holčičko, tys asi musela zkusit! Takový cvalík si přijde na svět, a&#160;ani neví, kolik bolesti způsobí. Namouduši, to musí být, jako když z&#160;člověka rvou vnitřnosti… Kdepak tě to bolí, ukaž, ať ti tam můžu dát pusinku!“</p>
			<p class="MLP-text para-style-override-1">Jemně podstrčil velkou ruku Gervaise pod záda, přitáhl ji k&#160;sobě a&#160;líbal ji přes pokrývku na břicho v&#160;návalu chlapské něžnosti k&#160;ještě rozbolavělému mateřství. Ptal se jí, jestli jí tím nepůsobí bolest, že by jí to jinak pofoukal, aby ji vyléčil. A&#160;Gervaisa byla velmi šťastná. Ujišťovala ho, že ji už vůbec nic nebolí. Měla jedinou starost, aby mohla co nejdřív vstát, protože teď bude třeba přiložit ruku k&#160;dílu. Ale Coupeau ji uklidňoval. Copak tu není on, aby dítě uživili? To by byl pěkný padouch, kdyby jí někdy nechal tu holku na krku. Udělat dítě, to prý není žádný kumšt, ale hlavní věc je uživit ho.</p>
			<p class="MLP-text para-style-override-1">Coupeau tu první noc skoro nespal. Nechal v&#160;kamínkách mírný oheň a&#160;každou hodinu vstával, aby dal děcku pár lžiček vlažné cukrové vody. Přesto šel ráno do práce jako jindy. O&#160;polední přestávce dokonce místo oběda odskočil na radnici ohlásit narození. Mezitím dali vědět paní Bochové a&#160;ta přišla Gervaise přes den posloužit. Ale rodička už po deseti hodinách tvrdého spánku naříkala, že je od toho ležení v&#160;posteli celá rozlámaná. Rozstůně se prý, jestli ji nenechají vstát. Když se Coupeau večer vrátil, líčila mu, jaké má trápení. K&#160;paní Bochové má sice důvěru, to ano, ale přece jen nemůže snést to pomyšlení, že tu v&#160;jejím bytě hospodaří cizí ženská, otevírá zásuvky a&#160;hrabe se v&#160;jejich věcech. Když se druhý den domovnice vrátila z&#160;nákupu, zastihla ji už vzhůru, oblečenou, jak poklízí a&#160;chystá muži večeři. Za živého boha si nechtěla lehnout. Copak si z&#160;ní dělají blázny? Tvářit se bůhvíjak unaveně, to se snad sluší pro nóbl paničky. Ale když člověk není bohatý, tak na to nemá čas. Třetí den po porodu už žehlila spodničky u&#160;paní Fauconnierové a&#160;oháněla se žehličkou, až se z&#160;ní u&#160;rozpálených kamen lil pot.</p>
			<p class="MLP-text para-style-override-1">Už v&#160;sobotu večer přinesla paní Lorilleuxová dárky ke křtu: čepeček za frank padesát a&#160;plisovaný kabátek s&#160;kraječkou, který dostala za šest franků, protože byl trochu pomačkaný. Druhý den dal Lorilleux jako kmotr šestinedělce šest liber cukru. Opravdu se nechali jaksepatří vidět. Dokonce ani k&#160;sváteční večeři, jež se odbývala u&#160;Coupeauů, nepřišli jen tak s&#160;prázdnýma rukama. Lorilleux přinesl v&#160;každé ruce láhev značkového vína a&#160;jeho žena veliký dort, koupený u&#160;vyhlášeného cukráře na chaussée Clignancourt. Jenže oba potom vykládali po celé čtvrti, jak byli štědří; vždyť je to stálo skoro dvacet franků! Když se to Gervaisa dověděla, nezmohla se zlostí na slovo a&#160;od té doby už si jejich pozornosti vůbec nevážila.</p>
			<p class="MLP-text para-style-override-1">Při té křestní večeři se Coupeauovi také úzce spřátelili se svými sousedy. Ve druhém bytě v&#160;malém domě bydlely dvě osoby, matka se synem, jmenovali se Goujetovi. Až dosud se s&#160;nimi jen zdravili, když se potkali na schodech nebo na ulici, ale nic víc. Sousedé jim připadali trochu mrzouti. Ale když jí druhý den po porodu přinesla matka nahoru kbelík vody, usoudila Gervaisa, že by bylo slušné pozvat je k&#160;oslavě křtu, tím spíš, že na ni dělali dojem velmi pořádných lidí. A&#160;tak se tedy seznámili.</p>
			<p class="MLP-text para-style-override-1">Goujetovi pocházeli z&#160;departementu Nord. Matka spravovala krajky a&#160;syn, vyučený kovář, pracoval v&#160;továrně na svorníky. Bydleli v&#160;protějším bytě už pět let. Za jejich tichým a&#160;mírným životem se skrývala dávná velká tragédie. Starý Goujet se kdysi v&#160;Lille opil, v&#160;záchvatu zuřivosti ubil kamaráda železnou tyčí a&#160;ve vězení se potom na kapesníku oběsil. Vdova se synem se po této události přestěhovali do Paříže, ale oba na sobě pořád cítili tíhu toho neštěstí a&#160;snažili se je vykoupit bezúhonným životem, příkladnou laskavostí a&#160;pracovitostí. Ba přistupovalo k&#160;tomu i&#160;trochu hrdosti, protože nakonec viděli, že jsou lepší než jiní lidé. Paní Goujetová chodila pořád v&#160;černém, na hlavě nosila čepeček jako řeholnice a&#160;měla bledý a&#160;klidný obličej, jako by jí bělost krajek a&#160;trpělivá práce prstů odrážely i&#160;do tváře jakýsi zvláštní mír. Goujet byl krásný třiadvacetiletý mladík jako hora s&#160;růžovým obličejem a&#160;modrýma očima; měl nesmírnou sílu. V&#160;práci mu kamarádi přezdívali Zlatá tlama, protože měl krásnou plavou bradku.</p>
			<p class="MLP-text para-style-override-1">Gervaisa k&#160;těm lidem cítila hned od počátku upřímnou náklonnost. Když k&#160;nim poprvé přišla, zůstala okouzleně stát, jak tam mají všude čisto. Jen co je pravda, mohlo se fouknout, kam člověk chtěl, nikde ani prášek! A&#160;podlaha se leskla jako zrcadlo, paní Goujetová ji také zavedla podívat se do synova pokoje. Bylo to tam hezké, celé bílé jako v&#160;nějakém dívčím pokojíku. Úzká železná postel s&#160;mušelínovými záclonkami, stůl, umyvadlo a&#160;na zdi zavěšená malá knihovnička. A&#160;všude odshora až dolů samé vystřižené obrázky, barevné rytiny přichycené napínáčky, podobizny všelijakých slavných osobností, vystřižené z&#160;obrázkových časopisů. Paní Goujetová se usmívala a&#160;vysvětlovala, že její syn je takové velké dítě. Čtení večer ho prý unavuje, a&#160;tak si rád prohlíží obrázky. Gervaisa se zdržela u&#160;sousedky celou hodinu; ta mezitím zas usedla u&#160;okna k&#160;bubínku s&#160;krajkami. Gervaisu zajímalo, jak je ta krajka připevněna stovkami špendlíků; byla šťastná, že je tady a&#160;dýchá příjemnou vůni čistého bytu, v&#160;němž jakoby dík té nesmírně jemné práci vládlo tiché soustředění.</p>
			<p class="MLP-text para-style-override-1">Čím víc se s&#160;Goujetovými stýkala, tím víc si jich vážila. Pracovali dlouho přesčas a&#160;ukládali si do spořitelny víc než čtvrtinu čtrnácti­denní mzdy. V&#160;okolí je lidé zdravili a&#160;mluvili o&#160;jejich úsporách. Goujet nechodil nikdy roztrhaný a&#160;pracovní šaty míval vždycky čisté, bez jediné poskvrnky. Byl velmi zdvořilý, dokonce i&#160;trochu nesmělý, třebaže měl tak široká ramena. Pradleny na rohu ulice se vždycky smály, jak klopí hlavu, když kolem nich jde. Neměl rád jejich sprosté řeči a&#160;protivilo se mu slyšet z&#160;ženských úst všelijaké kluzké narážky. Jednou však přece jen přišel domů podnapilý. Tehdy mu paní Goujetová místo všech výčitek ukázala otcovu podobiznu, neuměle malovaný obrázek, který měla zbožně schovaný v&#160;zásuvce prádelníku. Goujetovi to ponaučení stačilo a&#160;od té doby už nepil nikdy přes míru, i&#160;když měl víno docela rád, protože dělník víno potřebuje. V&#160;neděli chodíval na procházku zavěšen do matky. Nejčastěji ji vodil směrem k&#160;Vincennes, někdy ji zavedl i&#160;do divadla. Matka byla pořád jeho největší láskou. Mluvil s&#160;ní, jako by byl ještě malý chlapec. Se svou hranatou hlavou a&#160;mohutným tělem, ztuhlým těžkou kovářskou prací, trochu připomínal velké dobytče; těžkopádný na rozum, ale přitom dobrák.</p>
			<p class="MLP-text para-style-override-1">První dny byl před Gervaisou celý nesvůj. Ale za pár týdnů si na ni zvykl. Číhal na ni, aby jí pomohl do schodů s&#160;nákupem, choval se k&#160;ní jako k&#160;sestře, s&#160;drsnou a&#160;neohrabanou důvěrností, vystřihoval pro ni obrázky. Ale jednou ráno, když vešel bez zaklepání, ji zastihl polonahou, jak si myje krk; celý týden se jí potom neodvážil podívat do obličeje, takže se nakonec i&#160;ona červenala.</p>
			<p class="MLP-text para-style-override-1">Limonádový kavalír jako pravý vykutálený Pařížan tvrdil, že Zlatá tlama je trouba. To se ví, je to správné, že si nepotrpí na chlast a&#160;neběhá za každou ženskou, ale mužský přece jen musí být chlap, jinak si může rovnou oblíknout sukně. Dobíral si ho před Gervaisou, že prý mrká po všech ženských z&#160;celé čtvrti, a&#160;hromotluk Goujet se docela vážně bránil ze všech sil. Přitom však byli oba dělníci nejlepší kamarádi. Ráno na sebe volali a&#160;vycházeli společně; večer si někdy po práci zašli na sklenici piva, než se vrátili domů. Od oné večeře po křtu si tykali, protože ustavičné vykání prý jen darmo prodlužuje řeč. Dál však jejich přátelství nešlo, až jednou Zlatá tlama prokázal Limonádovému kavalírovi službu, na jakou se celý život nezapomíná. Bylo to druhého prosince. Coupeau dostal pitomý nápad jít se jen tak z&#160;legrace podívat do vnitřního města na pouliční demonstrace. Houby mu záleželo na republice, na Bonapartovi a&#160;celé té tahanici okolo. Měl jen rád vůni střelného prachu a&#160;myslel si, že by mohla být psina vidět to střílení zblízka. Ale málem by ho byli zatkli za jednou barikádou, kdyby se tam nebyl náhodou přinatrefil kovář; v&#160;poslední chvíli ho zaštítil svým mohutným tělem a&#160;tak mu pomohl utéci. Když se spolu vraceli nahoru ulicí Faubourg-Poissonnière, šel Goujet rychle a&#160;tvářil se vážně. Goujet se totiž o&#160;politiku zajímal; byl republikán rozumného přesvědčení, v&#160;zájmu spravedlnosti a&#160;štěstí pro všechny. Přesto dnes nesáhl po pušce. A&#160;vysvětloval proč: lid prý už toho má dost, tahat pořád za měšťáky kaštany z&#160;ohně a&#160;pálit si pro ně ruce. Únor a&#160;červen mu otevřely oči. A&#160;tak ať si to teď vnitřní město vyřídí samo, předměstí se do toho míchat nebudou. Když došli až nahoru do ulice Poissonnière, otočil se a&#160;zadíval se na Paříž. Přece jen se tam peče teď pěkné svinstvo a&#160;lid bude možná jednou litovat, že tomu přihlížel se založenýma rukama. Ale Coupeau se jen poškleboval a&#160;tvrdil, že to musí být moc hloupý osel, kdo vystavuje svou kůži v&#160;nebezpečí jen proto, aby zůstalo pětadvacet franků denně těm zatraceným flákačům ve sněmovně. Večer pozvali Coupeauovi Goujetovy na večeři. Při zákusku se Limonádový kavalír se Zlatou tlamou objali a&#160;hlučně se políbili na obě tváře. Odteďka z&#160;nich byli přátelé na život a&#160;na smrt.</p>
			<p class="MLP-text para-style-override-1">Tři roky plynul život obou rodin na téže chodbě bez zvláštních událostí. Gervaisa vychovávala dcerušku a&#160;neztratila přitom nikdy víc než dva pracovní dny v&#160;týdnu. Stala se z&#160;ní dobrá dělnice na jemné prádlo a&#160;vydělávala i&#160;tři franky. A&#160;tak se rozhodla dát Štěpána, kterému už táhlo na osmý rok, do malé internátní školy v&#160;rue de Chartres, kde za něho platila pět franků. Přestože měli Coupeauovi na starosti dvě děti, ukládali každý měsíc dvacet až třicet franků do spořitelny. Když měli našetřeno šest set franků, posedl Gervaisu ctižádostivý sen a&#160;nakonec už jí ani spát nedal: chtěla se zařídit pro sebe, najmout si někde malý krámek a&#160;zaměstnávat dělnice. Všechno si spočítala. Za dvacet let, kdyby šlo všechno dobře, by mohli mít slušnou rentu, odstěhovali by se na venkov a&#160;žili by z&#160;ní. Přesto si do toho pořád ještě netroufala. Chtěla si nechat čas na rozmyšlenou, a&#160;tak říkala, že hledá krám. Penězům se zatím ve spořitelně nic nestane, naopak, ještě se tam rozmnoží. Za celé tři roky si dopřála jen jedinou věc, ukojila své dávné přání a&#160;koupila si sloupkové hodiny; a&#160;to ještě ty hodiny z&#160;palisandrového dřeva s&#160;kroucenými sloupky a&#160;pozlaceným měděným kyvadlem dostala na splátky, splácela je celý rok, každé pondělí jeden frank. Zlobila se, když je chtěl Coupeau natahovat; jen ona sama směla zvednout poklop a&#160;utírat sloupky s&#160;nábožnou úctou, jako by místo nich na mramorové desce prádelníku stál nějaký svatostánek. Za hodinami pod skleněným poklopem měla schovanou spořitelní knížku. A&#160;často, když snila o&#160;svém krámku, zůstávala zamyšleně stát před ciferníkem a&#160;dívala se upřeně na ručičky, jako by čekala, až přijde mimořádná a&#160;slavnostní minuta, kdy se k&#160;tomu rozhodne.</p>
			<p class="MLP-text para-style-override-1">Coupeauovi chodívali skoro každou neděli s&#160;Goujetovými. Byly to příjemné výlety, do Saint-Ouenu na smažené ryby nebo do Vincennes na králíka; pojedli vždycky jen tak ve vší skromnosti někde v&#160;malé zahradní hospůdce. Mužští se napili podle chuti a&#160;vraceli se domů úplně v&#160;pořádku, každý nabízeje své dámě rámě. Večer před spaním to pak obě rodiny spočítaly a&#160;útrata se rozdělila na polovic. Nikdy se při tom nepohádali, když to někoho stálo o&#160;pětník víc nebo míň. Lorilleuxovi na Goujetovy žárlili. Ohrnovali nos nad tím, že Limonádový kavalír s&#160;tou pajdou jsou pořád s&#160;cizími lidmi, když přece mají vlastní příbuzenstvo. No jo, těm na rodině moc nezáleží! To už se pěkně nafukují, sotva si našetřili pár grošů. Lorilleuxová měla velký vztek, že na bratra ztrácí vliv, a&#160;začala chrlit pomluvy na Gervaisu. Paní Leratová se naopak přikláněla na stranu Gervaisy, zastávala se jí a&#160;vyprávěla o&#160;ní všelijaké neuvěřitelné historky, jak se mladou ženu pokoušeli večer na bulváru chlapi svádět a&#160;jak ona s&#160;nimi zatočila; mluvila o&#160;ní obdivně jako o&#160;nějaké románové hrdince a&#160;vykládala, jak ty dotěrné zbabělce pokaždé zpohlavkovala. Maminka Coupeauová, ta se je pokoušela smířit, chtěla být se všemi dětmi zadobře. Viděla čím dál tím hůř, měla už jen jednu posluhu a&#160;byla ráda, když od někoho z&#160;nich dostala tu a&#160;tam pár franků.</p>
			<p class="MLP-text para-style-override-1">Právě v&#160;den, kdy byly Naně tři roky, zastihl Coupeau večer, když se vrátil z&#160;práce, Gervaisu velmi rozčilenou. Nechtěla říci, co se jí stalo, prý vůbec nic. Ale když začala prostírat na stůl všechno obráceně a&#160;zůstala stát jako bez ducha s&#160;talíři v&#160;ruce, uhodil na ni manžel, že mu to musí říci.</p>
			<p class="MLP-text para-style-override-1">„Tak tedy, když to chceš vědět,“ přiznala nakonec, „ten niťařský krámek ve Zlatnické ulici je k&#160;pronajmutí… Viděla jsem to před hodinou, když jsem si tam šla koupit nitě. To víš, taková novina!“</p>
			<p class="MLP-text para-style-override-1">Byl to velmi úhledný krám právě v&#160;tom velkém činžáku, kde si kdysi tolik přáli bydlet. Za krámem byla ještě jedna místnost a&#160;vedle ní napravo a&#160;nalevo další dva obytné pokoje; zkrátka přesně to, co by potřebovali. Pokoje jsou sice trochu malé, ale vhodně položené. Jenomže prý jí to připadá moc drahé. Domácí mluvil o&#160;pěti stech francích.</p>
			<p class="MLP-text para-style-override-1">„Tak ty už sis to byla prohlédnout a&#160;ptala ses na cenu?“ řekl Coupeau.</p>
			<p class="MLP-text para-style-override-1">„Ale to víš, jen tak ze zvědavosti!“ odpověděla a&#160;snažila se tvářit co nejlhostejněji. „Když člověk hledá, tak vejde všude, kde mají vyvěšenou cedulku, za to se přece nic nedá… Ale tohle je doopravdy moc drahé. A&#160;pak, možná že by to vůbec byla hloupost, zařizovat se pro sebe.“</p>
			<p class="MLP-text para-style-override-1">Ale přesto po večeři zavedla zase řeč na ten niťařský krám. Nakreslila na okraj novin, jak to tam vypadá. A&#160;poznenáhlu o&#160;tom začala mluvit jako o&#160;hotové věci, měřila kouty a&#160;zařizovala pokoje, jako by se tam už zítra měli nastěhovat. Když Coupeau viděl, jakou by do toho měla chuť, začal ji přemlouvat, aby krám najala. Laciněji než za pět set franků nic slušného určitě nikde jinde nenajde. Ostatně dost možná, že by se dala usmlouvat ještě sleva. Jediná nepříjemná věc na tom je, že by bydleli ve stejném domě s&#160;Lorilleuxovými, a&#160;ona je nemůže ani cítit. Ale Gervaisa se rozčilila, že ona přece nedovede nikoho nenávidět, a&#160;v&#160;zápalu touhy po vlastním krámku se dokonce Lorilleuxových ještě zastala. Nejsou prý v&#160;jádře zlí a&#160;jistě by se s&#160;nimi dalo dobře vycházet. Ještě v&#160;posteli, když už Coupeau dávno spal, přemítala Gervaisa v&#160;duchu, jak by se to mělo uvnitř zařídit, i&#160;když se pořád ještě výslovně nerozhodla, že krám najme.</p>
			<p class="MLP-text para-style-override-1">Druhý den, jakmile zůstala doma sama, nemohla odolat touze zvednout poklop u&#160;hodin a&#160;podívat se do spořitelní knížky. Když si pomyslí, že celý její krám je vlastně tady, v&#160;těch listech papíru, počmáraného ošklivými klikyháky! Než šla do práce, poradila se ještě s&#160;paní Goujetovou a&#160;ta její úmysl zařídit se pro sebe velmi schvalovala. S&#160;takovým mužem, jako je Coupeau, který je řádný člověk a&#160;nepije, může mít jistotu, že obchod bude vzkvétat a&#160;že jí ho nikdo nepropije. V&#160;polední přestávce se dokonce zašla zeptat i&#160;Lorilleuxových, co o&#160;tom soudí; nechtěla vypadat, jako že něco skrývá před příbuzenstvem. Paní Lorilleuxová zůstala jako opařená. Cože? Tak ta pajda bude už teď mít vlastní krám? Zdrcením se až zakoktala, ale musela se tvářit, že z&#160;toho má velkou radost. Ano, ano, krám prý je to pěkný a&#160;Gervaisa dělá dobře, že ho chce najmout. Teprve když se trochu vzpamatovala, začala manželovi přizvukovat, jaký je tam vlhký dvůr a&#160;jak jsou místnosti v&#160;přízemí tmavé. Je to dobré tak na to, uhnat si revma. No, ale když už je Gervaisa pevně rozhodnuta ten krám najmout, tak přece jejich námitky na tom nic nezmění.</p>
			<p class="MLP-text para-style-override-1">Večer se Gervaisa otevřeně a&#160;se smíchem přiznala, že by se snad z&#160;toho byla rozstonala, kdyby ten krám nemohla mít. Ale než padne poslední slovo, chce prý tam ještě zavést Coupeaua, aby se na něj také podíval a&#160;pokusil se usmlouvat slevu na nájemném.</p>
			<p class="MLP-text para-style-override-1">„Dobře, jestli chceš, tak hned zítra,“ řekl Coupeau. „Přijď pro mne kolem šesté k&#160;domu, kde pracuji, do ulice Nation, a&#160;cestou domů zajdeme do Zlatnické ulice.“</p>
			<p class="MLP-text para-style-override-1">Coupeau v&#160;té době dodělával střechu třípatrové novostavby. Toho dne měl zrovna položit poslední plátky zinkového plechu. Protože střecha byla skoro rovná, postavil si tam pracovní ponk, široké prkno na dvou kozách. Krásné květnové slunce se klonilo k&#160;západu a&#160;zlatilo komíny. A&#160;až nahoře proti jasnému nebi stál klempíř nakloněn nad ponkem a&#160;klidně stříhal nůžkami zinkový plech, jako když krejčí stříhá doma na kalhoty. U&#160;zdi sousedního domu jeho pomocník, hubený světlovlasý sedmnáctiletý výrostek, mačkal velikánský měch a&#160;udržoval oheň v&#160;koši s&#160;řeřavým uhlím; při každém zadmýchání se rozletěl houf prskajících jisker.</p>
			<p class="MLP-text para-style-override-1">„Hej, Zidore, dej nahřát železa!“</p>
			<p class="MLP-text para-style-override-1">Učedník zastrčil letovací pájky do výhně, která měla v&#160;denním světle bledě růžovou barvu. Coupeau držel poslední zinkový plát. Bylo třeba jej položit na kraj střechy vedle okapového žlabu. Tam se střecha prudce svažovala a&#160;na konci už zela propast ulice. Klempíř, v&#160;plstěných bačkorách, jako doma, šouravě vykročil; pohvizdoval si písničku <span class="MLP-znak-kurziva-11b">Jdou ovečky, jdou</span>. Když došel k&#160;srázné střeše, svezl se <span>po ní</span> dolů, chytil se kolenem o&#160;zdivo komína a&#160;zůstal viset napůl do ulice. Jedna noha se mu houpala ve vzduchu, když se nahýbal, aby zavolal na toho rošťáka Zidora, chytil se pro jistotu za roh komína, protože přece jen dole pod ním byl už chodník.</p>
			<p class="MLP-text para-style-override-1">„Tak dělej, ty kluku usmrkaná! Dej sem ty železa a&#160;nekoukej pořád, kde co lítá! Myslíš, ty vyžle jedno zatracený, že ti nalítají do huby pečený holubi?“</p>
			<p class="MLP-text para-style-override-1">Ale Zidor neměl nijak naspěch. Zajímal se o&#160;okolní střechy a&#160;o&#160;hustý kouř, který stoupal v&#160;dálce nad Paříží někde v&#160;okolí Grenelle; dost možná, že tam třeba hoří. Nakonec si přece jen lehl na břicho, vystrčil hlavu přes okraj svahu a&#160;podal Coupeauovi pájky. A&#160;Coupeau začal letovat okraje plechu. Ať seděl na bobku, nebo se nakláněl kupředu, vždycky si dovedl udržet rovnováhu, třeba jen na jedné půlce zadnice nebo na špičce jediné nohy, někdy se přidržoval jen prstem. Měl zatracený fortel a&#160;k&#160;tomu čertovskou odvahu, byl tu jako doma a&#160;nebezpečím opovrhoval. Na něj prý nic takového neplatí. To spíš ta ulice má strach z&#160;něho. A&#160;protože celý den nevytáhl z&#160;úst dýmku, otočil se občas a&#160;klidně si odplivl přes rameno do ulice.</p>
			<p class="MLP-text para-style-override-1">„Hele, paní Bochová!“ křikl najednou. „Hej, paní Bochová!“</p>
			<p class="MLP-text para-style-override-1">Uviděl totiž domovnici, jak zrovna přechází ulici. Podívala se nahoru a&#160;poznala ho. A&#160;mezi střechou a&#160;chodníkem se rozpředl hovor. Bochová schovávala ruce pod zástěrou a&#160;vyvracela hlavu nahoru. Coupeau se postavil, levou rukou objímal komínovou rouru a&#160;nakláněl se dolů.</p>
			<p class="MLP-text para-style-override-1">„Neviděla jste moji ženu?“ zeptal se.</p>
			<p class="MLP-text para-style-override-1">„Ne, neviděla,“ odpověděla domovnice. „Copak ona je někde tady?“</p>
			<p class="MLP-text para-style-override-1">„Má se tu pro mě stavit… A&#160;co u&#160;vás? Všechno zdrávo?“</p>
			<p class="MLP-text para-style-override-1">„Ale jo, děkuju, když to není horší… Já jdu do Clignancourtské ulice pro trochu skopovýho. Ten řezník vedle Moulin-Rouge ho prý dává za osmdesát centimů.“ Museli na sebe křičet, protože širokou a&#160;liduprázdnou ulicí Nation jel vůz. Jejich hlasitý hovor přilákal k&#160;oknu jen jednu starou babku; stařenka se rozložila v&#160;okně a&#160;vychutnávala vzrušující podívanou na toho chlapíka na protější střeše, jako by doufala, že ho každou chvíli uvidí padat dolů.</p>
			<p class="MLP-text para-style-override-1">„Tak na shledanou!“ křikla ještě paní Bochová. „Nebudu vás zdržovat od práce.“</p>
			<p class="MLP-text para-style-override-1">Coupeau se zas otočil a&#160;vzal pájku, kterou mu Zidor podával. Když už byla domovnice na odchodu, uviděla na druhém chodníku Gervaisu, jak vede za ruku Nanu. Zvedala už hlavu, že křikne na klempíře, ale Gervaisa jí rázem pohybem naznačila, aby byla zticha. Polohlasně, aby ji nebylo nahoře slyšet, pak domovnici vysvětlila, že se bojí tak najednou ukázat; manžel by mohl přestat dávat pozor a&#160;spadnout dolů. Za celé čtyři roky za ním přišla do práce jen jednou. Dnes podruhé. Nemůže se na to dívat, krev jí stydne v&#160;žilách, když toho svého takhle vidí mezi nebem a&#160;zemí na místech, kam se ani vrabci neodváží.</p>
			<p class="MLP-text para-style-override-1">„Já vím, ono to určitě není nic příjemnýho,“ přisvědčovala jí šeptem paní Bochová. „Ten můj je krejčí, o&#160;toho se aspoň nemusím ustavičně strachovat.“</p>
			<p class="MLP-text para-style-override-1">„Kdybyste věděla,“ pokračovala Gervaisa, „jaký jsem měla první dobu strach; od rána do večera! Pořád jsem ho viděla, jak leží na márách s&#160;rozbitou hlavou… Teď už na to tolik nemyslím. Člověk si zvykne na všechno. Každej si přece musí ten chleba nějak vydělávat… Ale tenhle chleba je sakramentsky těžce vydělanej, když si při něm jeden může zlámat vaz častějc, než je zdrávo.“</p>
			<p class="MLP-text para-style-override-1">Zmlkla a&#160;schovala Nanu do sukní, aby ji snad nenapadlo na tatínka zavolat. Třebaže byla bledá strachy, musela se chtěj nechtěj dívat nahoru. Coupeau zrovna letoval nejzazší okraj plechu těsně u&#160;okapového žlabu. Ať se natahoval, jak chtěl, pořád tam nemohl dosáhnout. A&#160;tak se odvážil ještě blíž ke kraji; lezl pomalu, jistými a&#160;rozvážnými pohyby zkušeného dělníka. Jednu chvíli seděl bez držení přímo nad ulicí a&#160;klidně pracoval. Zdola bylo vidět, jak pod pájkou, kterou pozorně sunul po okraji plechu, syčí malý bílý plamínek. Gervaisa, neschopná slova, s&#160;hrdlem sevřeným úzkostí, sepjala ruce a&#160;bezděčně je zvedla jako k&#160;úpěnlivé prosbě. Ale najednou si zhluboka oddechla, protože Coupeau už lezl po střeše nahoru; neměl přitom nijak naspěch a&#160;ještě si naposledy rozvážně odplivl do ulice.</p>
			<p class="MLP-text para-style-override-1">„Á, vida, mám tady dohled!“ křikl vesele, když ji uviděl. „Že dělala hloupé cavyky a&#160;nechtěla na mě zavolat, viďte, paní Bochová… Počkej na mě, mám toho ještě tak na deset minut!“</p>
			<p class="MLP-text para-style-override-1">Zbývalo mu posadit na komín stříšku, taková maličkost, jakou by svedl učedník. Pradlena s&#160;domovnicí zůstaly stát na chodníku, přetřásaly novinky ze čtvrti a&#160;dávaly pozor na Nanu, aby nelezla do kanálu, chtěla tam pořád hledat rybičky. Občas se obě podívaly na střechu, usmály se a&#160;zakývaly hlavami, jako že beze všeho počkají. Stará babka naproti se pořád nehnula od okna; dívala se na klempíře, jako by na něco čekala.</p>
			<p class="MLP-text para-style-override-1">„Co ta čarodějnice pořád čumí?“ řekla paní Bochová. „Takovej má divnej ksicht!“</p>
			<p class="MLP-text para-style-override-1">Nahoře bylo slyšet Coupeauův zvučný hlas, jak si zpívá: <span class="MLP-znak-kurziva-11b">Pojď se mnou, má milá, na jahůdky do lesa.</span> Stál teď skloněný nad ponkem a&#160;dovedně stříhal plech. Kružidlem si na něm narýsoval půlkruh a&#160;zahnutými nůžkami z&#160;něho vystřihoval široký vějíř. Ten pak kladívkem lehounce vyklepal do tvaru špičatého klobouku. Zidor zase foukal měchem do řeřavého uhlí. Slunce zapadalo za domy v&#160;záplavě růžové záře, která pozvolna bledla a&#160;přecházela do světlefialova. A&#160;proti širé obloze se na pozadí průzračného vzduchu v&#160;této chvíli večerního klidu odrážely nepřirozeně zvětšené siluety obou dělníků vedle temné čáry pracovního stolu a&#160;podivných obrysů měchu.</p>
			<p class="MLP-text para-style-override-1"><span>Když byla stříška připravena, křikl Coupeau jako obvykle: „Zidore, železa!“</span><span></span></p>
			<p class="MLP-text para-style-override-1">Ale Zidor někam zmizel. Klempíř sakroval, rozhlížel se po něm a&#160;volal dovnitř otevřeným okénkem na střeše. Konečně ho objevil na vedlejší střeše o&#160;dva domy dál. Kluk se tam procházel, obhlížel okolí a&#160;řídké světlé vlasy mu vlály ve větru; vyvaloval oči na obrovskou Paříž.</p>
			<p class="MLP-text para-style-override-1">„Poslouchej, ty ulejváku, to si myslíš, že jsi tady na výletě?“ pustil se do něho vztekle Coupeau. „Anebo tam skládáš básně jako pan Béranger? Dáš mi sem ty železa! To svět neviděl, on si courá po střeše! Ještě si sem můžeš přivést taky holku, ne, a&#160;vyznávat jí tady lásku… Tak dáš mi ty železa, trdlo jedno!“</p>
			<p class="MLP-text para-style-override-1">Když to sletoval, křikl na Gervaisu: „Tak, a&#160;hotovo… Hned jsem dole!“</p>
			<p class="MLP-text para-style-override-1">Komínová roura, na kterou měl nasadit stříšku, byla uprostřed střechy. Gervaisa už byla klidná a&#160;pozorovala ho s&#160;úsměvem. Nana se také začala smát, když viděla tatínka, a&#160;tleskala ručičkami. Seděla na chodníku, aby se mohla lépe dívat nahoru.</p>
			<p class="MLP-text para-style-override-1">„Táto! Táto!“ křičela ze všech sil. „Táto, koukej!“</p>
			<p class="MLP-text para-style-override-1">Klempíř se chtěl nahnout, ale ujela mu noha a&#160;najednou se hloupě, jako když se kočce zapletou nohy, skutálel dolů po mírném svahu střechy, kde nebylo čeho se zachytit.</p>
			<p class="MLP-text para-style-override-1">„Hergot!“ stačil ze sebe vypravit zadrhnutým hlasem.</p>
			<p class="MLP-text para-style-override-1">A&#160;spadl dolů. Jeho tělo opsalo mírnou křivku, dvakrát se ve vzduchu otočilo a&#160;dopadlo uprostřed ulice s&#160;tlumeným žuchnutím, jako když se z&#160;výšky hodí balík prádla.</p>
			<p class="MLP-text para-style-override-1">Gervaisa strašlivě vykřikla a&#160;zůstala stát jako omráčená, se zdviženýma rukama. Seběhli se chodci a&#160;utvořil se shluk lidí. Paní Bochová, tak vyděšená, že sotva stála na nohou, vzala Nanu do náručí a&#160;schovala jí hlavu, aby to neviděla. Bába naproti zatím klidně zavírala okno, jako by se konečně dočkala.</p>
			<p class="MLP-text para-style-override-1">Nakonec odnesli Coupeaua čtyři muži do lékárny na rohu ulice Poissonière; tam zůstal ležet skoro hodinu uprostřed krámu na pokrývce, než přinesli nosítka z&#160;Lariboisièrovy nemocnice. Ještě dýchal, ale lékárník nad ním vážně pokyvoval hlavou. Gervaisa klečela na zemi a&#160;bez ustání vzlykala; byla celá smáčená slzami, nic neviděla a&#160;nic nechápala. Bezděčně natahovala ruce a&#160;lehounce ohmatávala svému muži nohy a&#160;paže. Vzápětí je vždy zas odtáhla a&#160;podívala se na lékárníka, který jí přikázal, že se zraněného nesmí dotýkat. Ale za chvilku neodolala a&#160;sáhla na něho zas, protože se musela přesvědčit, že je ještě živ, a&#160;protože si myslela, že mu tím uleví. Když konečně přišli s&#160;nosítky a&#160;mluvili o&#160;tom, že ho odnesou do nemocnice, vstala a&#160;řekla rázně:</p>
			<p class="MLP-text para-style-override-1">„Ne, ne, do nemocnice ne…! Bydlíme v&#160;Nové Zlatnické ulici.“</p>
			<p class="MLP-text para-style-override-1">Marně jí vysvětlovali, že by ji to přišlo velmi draho, kdyby si manžela nechala doma. Tvrdošíjně stála na svém: „Nová Zlatnická ulice, ukážu vám, které dveře… Co vám na tom sejde? Já na to mám… Je to přece můj muž, ne? Je můj a&#160;já to takhle chci.“</p>
			<p class="MLP-text para-style-override-1">Museli tedy odnést Coupeaua domů. Když se nosítka prodírala davem, který se tlačil před lékárnou, mluvily ženské ze čtvrti vzrušeně o&#160;Gervaise. Je sice kulhavá, ženská jedna, ale má zatrolenou kuráž. To se ví, že toho svého vyléčí, kdežto ve špitále nechávají doktoři takovéhle těžké případy radši zhebnout, aby se nemuseli otravovat léčením. Paní Bochová mezitím odvedla Nanu k&#160;sobě domů, ale teď se sem zas vrátila a&#160;vykládala donekonečna podrobnosti, jak se to stalo, ještě celá roztřesená z&#160;toho úleku.</p>
			<p class="MLP-text para-style-override-1">„Šla jsem si pro skopový, tady jsem byla a&#160;viděla jsem ho padat,“ opakovala pořád. „To kvůli té dcerušce; chtěl se na ni podívat, a&#160;najednou bác! Ach, bože, bože, nechtěla bych to vidět podruhý…! Ale teď už musím jít pro to skopový.“</p>
			<p class="MLP-text para-style-override-1">Celý týden to bylo s&#160;Coupeauem velmi zlé. Příbuzní, sousedé a&#160;vůbec všichni čekali, že každou chvíli natáhne bačkory. Lékař, drahý lékař, který si dával platit pět franků za návštěvu, se obával vnitřního zranění. To slovo je všechny děsilo a&#160;po čtvrti se říkalo, že to klempíři při tom pádu utrhlo srdce. Jen Gervaisa, pobledlá nevyspáním, vážná a&#160;odhodlaná, krčila rameny. Její muž má pravou nohu zlomenou, to každý ví; ale to se přece spraví! A&#160;ostatek, to utržené srdce, to nic není. Však ona mu to srdce zas vyléčí. Ví, jak se takové srdce léčí; velikou péčí, čistotou a&#160;opravdovou oddaností. Dávala najevo nezvratnou jistotu a&#160;byla přesvědčena, že ho uzdraví už jen tím, že je pořád u&#160;něho a&#160;dotýká se ho rukama, když <span>ho drží</span> horečka. Ani na chvíli nezapochybovala. Celý týden byla na nohou, mluvila málo, soustředila se jen na umíněné odhodlání ho zachránit, zapomínala na děti, na ulici, na celé město. Devátého dne večer, když lékař konečně prohlásil, že teď už za nemocného ručí, se Gervaisa rozplakala a&#160;klesla na židli; nohy měla bezvládné, celé tělo rozlámané. Té noci si konečně dopřála dvě hodiny spánku s&#160;hlavou položenou v&#160;nohách postele.</p>
			<p class="MLP-text para-style-override-1">Coupeauovo neštěstí rozrušilo celou rodinu. Maminka Cou­peauová trávila noci s&#160;Gervaisou, ale od devíti hodin začínala na židli usínat. Paní Leratová se každý večer vracela z&#160;práce velkou oklikou, aby se stavila pozeptat na bratra. Lorilleuxovi přicházeli zpočátku dvakrát až třikrát denně, nabízeli se, že zůstanou u&#160;nemocného přes noc, a&#160;přinesli dokonce pro Gervaisu křeslo. Ale hádky na sebe nenechaly dlouho čekat; začalo to tím, jak se mají ošetřovat nemocní. Paní Lorilleuxová tvrdila, že už v&#160;životě zachránila dost lidí, aby věděla, jak se to má dělat. A&#160;vyčítala také Gervaise, že ji odstrkuje a&#160;že ji nechce nechat u&#160;bratrova lože. Bodejť, ona ta pajda ví, proč se Coupeaua snaží tak mermomocí uzdravit; kdyby ho nebyla přišla vyrušit z&#160;práce do ulice Nation, nebyl by spadl. Jenomže při tom, jak se k&#160;tomu teď staví, ho určitě ještě dorazí.</p>
			<p class="MLP-text para-style-override-1">Když Gervaisa viděla, že je Coupeau mimo nebezpečí, přestala už tak urputně a&#160;žárlivě střežit jeho lože. Teď už jí ho nemohli zabít, a&#160;tak už k&#160;němu pouštěla každého bez obav. Rodina se roztahovala po pokoji. Rekonvalescence prý bude velmi dlouhá; lékař to odhadoval na čtyři měsíce. A&#160;zatímco klempíř dlouhé hodiny spal, vyčítali Lorilleuxovi Gervaise, že je hloupá. Co z&#160;toho má, že má muže doma? V&#160;nemocnici by se byl zotavil dvakrát tak rychleji. Lorilleux by prý byl docela rád nemocný, a&#160;hned by si udělal nějaké to bebíčko, jen aby jí ukázal, že by se ani chvilku nerozmýšlel jít do Lariboisièrovy nemocnice. Paní Lorilleuxová prý zná jednu paní, kterou odtud před nedávnem propustili. A&#160;ta prý se tam měla! Jedla kuřátka od rána do večera. A&#160;oba jí už asi podvacáté vypočítávali, kolik ji budou ty čtyři měsíce uzdravování stát. Především zameškané pracovní dny, potom lékař a&#160;léky, a&#160;později mu bude muset kupovat víno a&#160;bifteky. Budou ještě moc rádi, když na to nepadne víc než těch pár grošů úspor, co mají spolu našetřené. Kdepak, ještě se budou muset zadlužit, to je jistá věc. Ale ať si dělají, co chtějí. Od příbuzenstva ať žádnou pomoc rozhodně nečekají; žádný z&#160;nich není tak bohatý, aby si mohl dovolit vydržovat nemocného doma. Ať si tedy pajda pomůže sama, ne? Mohla přece jako každá jiná dát muže odnést do nemocnice. Tím si pomůže, takovouhle pýchou!</p>
			<p class="MLP-text para-style-override-1">Jednou večer si Lorilleuxová neodpustila tu zlomyslnost a&#160;zčista­jasna se zeptala: „Tak co bude s&#160;tím krámem? Kdy si ho najmete?“</p>
			<p class="MLP-text para-style-override-1">„No ano,“ připojil se uštěpačně Lorilleux, „domovník na vás ještě čeká!“</p>
			<p class="MLP-text para-style-override-1">Gervaisa se nezmohla na slovo. Na krám teď úplně zapomněla. Ale viděla, jakou mají ti lidé škodolibou radost, že z&#160;toho krámu nic nebude. Od toho večera také opravdu číhali na každou příležitost, aby si ji mohli dobírat kvůli tomu snu, který se jí tak zhatil. Kdykoliv přišla řeč na nějaké neuskutečnitelné přání, říkali, že se to musí odložit na pozdější dobu, až bude Gervaisa vlastní paní v&#160;krásném krámě s&#160;výkladem do ulice. A&#160;což teprve, jak se jí smáli za zády! Gervaisa je nechtěla tak ošklivě podezírat, ale opravdu to vypadalo, jako by Lorilleuxovi měli teď strašnou radost, že se Coupeauovi přihodilo to neštěstí a&#160;že si ona teď nebude moci zařídit vlastní prádelnu ve Zlatnické ulici.</p>
			<p class="MLP-text para-style-override-1">A&#160;tak nad tím raději sama žertovala, aby jim ukázala, jak ráda obětuje všechny peníze, jen aby se muž uzdravil. Pokaždé, když v&#160;jejich přítomnosti vytahovala zpod hodinového poklopu spořitelní knížku, říkala vesele: „Tak, a&#160;teď jdu najmout ten krám!“</p>
			<p class="MLP-text para-style-override-1">Nechtěla vyzvednout všechny peníze najednou. Vybírala je po stovkách, aby nemusela schovávat doma v&#160;prádelníku tak velkou částku peněz. A&#160;pak, kojila se mlhavou nadějí v&#160;nějaký velký zázrak, že se třeba muž najednou uzdraví a&#160;že nebudou muset celou částku utratit. Pokaždé, když se vrátila ze spořitelny, počítala na kousku papíru, kolik peněz jim tam ještě zbývá. Dělala to jen kvůli pořádku. I&#160;když se díra v&#160;jejich úsporách ustavičně zvětšovala, vedla s&#160;rozumnou tváří a&#160;klidným úsměvem přesné účty o&#160;té finanční pohromě. Cožpak není útěcha už to, že mohla ty peníze tak dobře použít a&#160;že je měla po ruce, když přišlo to neštěstí? A&#160;beze vší lítosti ukládala pečlivě knížku zas za hodiny pod poklop.</p>
			<p class="MLP-text para-style-override-1">Goujetovi se za Coupeauovy nemoci zachovali k&#160;Gervaise velmi pěkně. Paní Goujetová jí byla vždycky ochotně nápomocna. Kdykoliv šla ven, ptala se Gervaisy, jestli nepotřebuje cukr, máslo nebo sůl; dávala jí pokaždé první vývar z&#160;masa, když večer vařila polévku; někdy jí vypomohla v&#160;kuchyni, když viděla, že má moc práce, a&#160;pomáhala jí s&#160;nádobím. Goujet vzal každé ráno vědra a&#160;šel Gervaise pro vodu ke kašně do ulice Poissonnière; ušetřil jí tam dva pětníky. A&#160;po večeři, když zrovna nebyl pokoj plný příbuzných, přicházeli Goujetovi dělat Coupeauovi společnost. Celé dvě hodiny, až do deseti, tam kovář sedával s&#160;dýmkou v&#160;ústech a&#160;díval se na Gervaisu, jak se točí kolem nemocného. Za celý večer promluvil sotva deset slov. Mohutnou hlavu se světlými vlasy měl skrčenou mezi obřími rameny a&#160;dojatě pozoroval, jak nalévá bylinkový čaj do šálku a&#160;jak tiše míchá cukr, aby lžička necinkala. Když Coupeauovi urovnávala pokrývku a&#160;tiše mu domlouvala, že se to všechno zase spraví, býval kovář celý zjihlý. Tak hodnou ženu ještě nikdy neviděl. Ba i&#160;to kulhání ji jen šlechtilo, protože to byla tím větší zásluha, otáčet se takhle celý den kolem muže. Jen co je pravda, nesedla si ani na čtvrt hodiny, aby se najedla. Ustavičně běhala do lékárny, dělala i&#160;ty nejméně příjemné služby a&#160;namáhala se, seč byla, aby udržela v&#160;pořádku pokoj, kde se teď odehrávalo všechno. Přitom si ani jednou nepostěžovala, pořád byla milá a&#160;vlídná, i&#160;večer, kdy byla tak unavená, že už málem usínala vstoje. A&#160;kovář uprostřed té oddané péče a&#160;mezi léky, povalujícími se všude po nábytku, začínal pociťovat k&#160;Gervaise velikou náklonnost, když viděl, jak má Coupeaua z&#160;celého srdce ráda a&#160;jak ho láskyplně ošetřuje.</p>
			<p class="MLP-text para-style-override-1">„Tak vidíš, kamaráde, už jsi zas pomalu pohromadě!“ řekl jed­noho dne rekonvalescentovi. „Však já jsem o&#160;tebe neměl strach, máš ženu, to je učiněný anděl!“</p>
			<p class="MLP-text para-style-override-1">Goujet se měl ženit. Alespoň matka mu našla velmi slušnou dívku, krajkářku jako ona, a&#160;velice si přála, aby si ji vzal. Goujet svolil, aby matku nezarmoutil, a&#160;svatba už byla určena na počátek září. Peníze na zařízení mladé domácnosti dávno čekaly ve spořitelně. Ale kovář jen vrtěl hlavou, když se mu Gervaisa o&#160;té svatbě zmínila, a&#160;říkával potichu:</p>
			<p class="MLP-text para-style-override-1">„Všechny ženy nejsou takové jako vy, paní Coupeauová. Kdyby byly, to by si jich člověk vzal třeba deset.“</p>
			<p class="MLP-text para-style-override-1">Coupeau mohl mezitím po dvou měsících konečně vstát z&#160;postele. Nechodil ještě daleko, dobelhal se jen od postele k&#160;oknu, a&#160;to ho ještě musela Gervaisa podpírat. Tam si vždy sedl do křesla od Lorilleuxových a&#160;pravou nohu si natáhl na stoličku. Ten šprýmař, který se vždycky smával, když si někdo zlámal nohu na náledí, teď nesl svou nehodu velmi těžce. Chyběl mu nějak vnitřní klid a&#160;vyrovnanost. Celé dva měsíce strávil v&#160;posteli tím, že nadával a&#160;vztekal se na celý svět. Co je tohle za život, ustavičně ležet na zádech s&#160;ovázanou hnátou, sešněrovanou jako klobása! Namouduši, ten strop už zná nazpaměť. Je tam v&#160;rohu u&#160;přístěnku trhlina a&#160;tu by dovedl nakreslit i&#160;se zavřenýma očima. Když se potom usadil v&#160;křesle, začala zas jiná písnička. Jak dlouho tu ještě zůstane trčet uvězněný jako mumie? Na té ulici není žádná legrace, nikdo tudy nechodí a&#160;celý den to tam smrdí louhem. Ne, namouduši, tady z&#160;toho zešediví, deset let života by dal za to, kdyby se mohl jít podívat na hradby. A&#160;ustavičně nadával osudu, jak je k&#160;němu nespravedlivý. To přece není správné, když taková věc potkala jeho, řádného dělníka, který není žádný lenoch a&#160;ochlasta. Kdyby se to stalo někomu jinému, neřekl by.</p>
			<p class="MLP-text para-style-override-1">„Můj táta si srazil vaz,“ říkal, „když jednou celý den pařil. Ne­říkám, že si to zasloužil, ale koneckonců, přece jen to člověk chápe… Kdežto já, já byl dočista střízlivý, hodný jak beránek a&#160;neměl jsem v&#160;sobě jedinou kapku alkoholu, a&#160;najednou sletím, když se chci otočit a&#160;zasmát se na Nanu! To je přece jenom trochu moc, nezdá se vám? Jestli je nějaký pánbůh, to teda divně ten svět řídí. Tohle já nikdy nestrávím.“</p>
			<p class="MLP-text para-style-override-1">A&#160;i když měl už nohy zdravé, zůstala v&#160;něm pořád skrytá nenávist k&#160;práci. Je to svinský řemeslo, trávit celé dny u&#160;okapových žlabů jako kočka. Páni měšťáci si to dovedou zařídit! Pošlou vás na smrt, sami si, zbabělci, netroufají ani vylézt na žebřík, sedí si pěkně doma v&#160;teple a&#160;na chudýho člověka se vykašlou! Nakonec říkal, že by si každý měl dávat plech na střechu sám. K&#160;čertu, kdyby měla být nějaká spravedlnost, mělo by se to dělat tak: když chceš bejt pěkně v&#160;suchu, tak se o&#160;střechu postarej sám. Litoval také, že se nevyučil jinému řemeslu, hezčímu a&#160;ne tak nebezpečnému, třeba truhlářství. Ale za to může zase starý Coupeau. Tátové mají vždycky takový pitomý zvyk, že mermomocí strkají děti na to svý řemeslo.</p>
			<p class="MLP-text para-style-override-1">Dva měsíce ještě chodil Coupeau o&#160;berlích. Zpočátku se dokázal dobelhat jen k&#160;domovním dveřím a&#160;chodil si na ulici vykouřit dýmku. Pak došel až k&#160;okrajovému bulváru, šoural se tam na sluníčku a&#160;vysedával celé hodiny na lavičce. Pomalu se mu vracela veselost a&#160;na těch dlouhých toulkách si brousil jedovatý jazyk. Ale spolu s&#160;novou radostí do života v&#160;něm rostla také radost z&#160;nicnedělání, zalíbilo se mu vysedávat se založenýma rukama, kdy všechny svaly dřímají v&#160;sladké nečinnosti; jako by se ho pomalu zmocňovala lenost, využívajíc jeho rekonvalescence k&#160;tomu, aby mu vnikla pod kůži, příjemně mu uspala tělo a&#160;ochrnula ducha. Vracíval se spokojený, samý žert; život se mu líbil, proč by to takhle nemohlo trvat pořád? Když už se mohl obejít bez berlí, pouštěl se dál a&#160;chodil navštěvovat kamarády po stavbách. Postával se založenýma rukama před rozestavěnými domy, dělal vtipy, pokyvoval hlavou a&#160;dobíral si dělníky, jak se tam dřou. Natahoval nohu a&#160;ukazoval jim, kam to nakonec vede, když si člověk huntuje tělo. Takové výsměšné postávání před lopotou druhých v&#160;něm jen živilo jeho vlastní nenávist k&#160;práci. Ano, i&#160;on půjde zas dělat, jinak to nejde; ale půjde co možná nejpozději. Kdo jiný by měl mít víc důvodů nehrnout se do práce než on? A&#160;pak, je to přece tak příjemné, jednou se taky moct flákat!</p>
			<p class="MLP-text para-style-override-1">Odpoledne, když se Coupeau nudíval, chodil k&#160;Lorilleuxovům. Ti ho strašně litovali a&#160;snažili se ho získat všemožnými pozornostmi. V&#160;prvních letech manželství se z&#160;jejich vlivu vymanil dík Gervaise. Teď ho zas přitahovali a&#160;dobírali si ho, jaký má ze ženy strach. To je nějaký mužský? Přitom však byli Lorilleuxovi velmi opatrní a&#160;vychvalovali až přemrštěně všechny přednosti Gervaisy. Coupeau se doma ještě nehádal, ale dušoval se Gervaise, že ji jeho sestra má velmi ráda, a&#160;domlouval jí, aby k&#160;ní nebyla tak zlá. První manželská hádka vypukla jednou večer kvůli Štěpánovi. Klempíř předtím strávil celé odpoledne u&#160;Lorilleuxových. Když se vrátil, nebyla ještě večeře hotová a&#160;děti křičely, že chtějí polévku. Najednou se Coupeau vztekle otočil po Štěpánovi a&#160;vsolil mu pár dobře míněných pohlavků. Celou hodinu potom bručel, že ten parchant přece není jeho, a&#160;že tedy vlastně neví, proč ho má trpět v&#160;domě; jednou ho vyrazí ze dveří. Až do té doby přijímal kluka bez nejmenších námitek. Druhý den mluvil o&#160;své důstojnosti a&#160;za tři dny najednou začal Štěpána častovat od rána do večera kopanci do zadku, takže pak kluk, sotva ho slyšel na schodech, utíkal ke Goujetovům; tam mu stará krajkářka vždycky uvolnila kousek místa na stole, aby si mohl napsat úkoly.</p>
			<p class="MLP-text para-style-override-1">Gervaisa už dávno zase pracovala. Teď už nemusela sundávat a&#160;nasazovat skleněný poklop u&#160;hodin; všechny úspory byly pryč. A&#160;musela těžce dřít, za čtyři, protože teď byly doma čtyři krky u&#160;stolu. Sama je všechny živila. Když ji lidé litovali, honem se Coupeaua zastávala. Jen považte, co všechno zkusil, žádný div, jestli je teď trochu zahořklý. Ale až se úplně uzdraví, však ono ho to pře­jde. A&#160;když jí někdo nadhodil, že už je teď Coupeau zase chlapík a&#160;že by mohl docela dobře jít zas do práce, bránila se. Kdepak, ještě ne! Ona z&#160;něho nechce mít zase maroda! Přece snad ví, co jí řekl lékař, ne? Sama mu bránila jít do práce a&#160;každé ráno mu říkala, jen aby se nepřemáhal, že má ještě dost času. Sem tam mu dokonce vstrčila do kapsy u&#160;vesty nějaký ten frank. A&#160;Coupeau to přijímal jako něco docela samozřejmého; naříkal si, kde ho všude píchá, jen proto, aby ho hýčkala. Po půl roce byl pořád ještě v&#160;rekonvalescenci. Když se teď chodil dívat na kamarády, jak pracují, zašel s&#160;nimi milerád i&#160;na skleničku. Vždyť je v&#160;té vinárně docela příjemně; člověk si tam chvilku posedí a&#160;zažertuje, to není pro nikoho žádná hanba. To jedině náfukové zůstávají na chodníku a&#160;radši umírají žízní. Kamarádi měli tenkrát úplnou pravdu, když si ho dobírali, protože jedna sklenička vína ještě nikoho nezabila. Ale tloukl se do prsou, že on se nespouští, že pije jenom víno. Jakživ jen víno, nikdy ne kořalku. Víno prodlužuje život, nikomu neškodí a&#160;není po něm opice. Přesto však několikrát po takovém celodenním lelkování od stavby ke stavbě a&#160;od vinárny k&#160;vinárně přišel domů trochu pod parou. Gervaisa pokaždé tvrdila, že ji ukrutně bolí hlava, a&#160;zavírala dveře, jen aby Goujetovi neslyšeli, jaké pitomosti Coupeau říká.</p>
			<p class="MLP-text para-style-override-1">Ale pozvolna doléhal na mladou ženu smutek. Ráno i&#160;večer se chodívala dívat do Zlatnické ulice, jestli je krám pořád ještě k&#160;pronajmutí. Dělala to potají, jako by prováděla nějakou klukovinu, která se na dospělou osobu nehodí. Ten krám jí začínal zas vrtat hlavou; v&#160;noci, když zhasla světlo, se často přistihla, jak na to myslí, jako kdyby si s&#160;otevřenýma očima představovala nějakou zapovězenou rozkoš. Znovu to všechno přepočítávala; dvě stě padesát franků do zálohy, aby měli čtrnáct dní dopředu na živobytí, dohromady přinejmenším pět set franků. Nahlas o&#160;tom nemluvila jen proto, aby se nezdálo, že lituje úspor, které padly na Coupeauovu nemoc. Často zbledla, když jí o&#160;těch tajných tužbách málem uklouzlo nějaké slůvko, a&#160;honem to zahanbeně zamlouvala, jako by ji napadaly ošklivé myšlenky. Teď budou muset pracovat zas čtyři nebo pět let, než si tak velkou částku našetří. Nejvíc ji mrzelo, že se nemůže zařídit pro sebe právě teď; snadno by tak uživila rodinu, nemusela by spoléhat na Coupeaua a&#160;mohla by mu dopřát pár měsíců času, než by dostal zase chuť do práce. Byla by klidnější, měla by jistotu do budoucnosti a&#160;nemusela by mít takový strach, jaký někdy potají mívala, když se Coupeau vracel domů příliš veselý, zpíval a&#160;vykládal o&#160;nějakém povedeném kousku toho dobytka Perka, kterému zaplatil láhev vína.</p>
			<p class="MLP-text para-style-override-1">Jednou večer, když byla Gervaisa sama doma, přišel Goujet, ale neutekl, jak míval v&#160;takových případech ve zvyku. Seděl, pokuřoval a&#160;díval se na ni. Zřejmě měl něco vážného na srdci. Převracel to v&#160;hlavě, nechával to uzrát a&#160;pořád nevěděl, jak to nakousnout. Konečně se po dlouhém mlčení odhodlal, vytáhl dýmku z&#160;úst a&#160;řekl jedním dechem: „Paní Gervaiso, dovolila byste, abych vám půjčil peníze?“</p>
			<p class="MLP-text para-style-override-1">Skláněla se zrovna nad zásuvkou prádelníku, hledala utěrky. Rázem se vztyčila, rudá až po uši. Tak on ji tedy viděl ráno před krámem, jak tam stála skoro deset minut jako u&#160;vytržení? Goujet se rozpačitě usmíval, jako kdyby jí byl udělal nějaký urážlivý návrh. Gervaisa rázně odmítla. Ne, za žádnou cenu ne, přece nemůže přijmout peníze, když neví, kdy by je mohla vrátit. A&#160;pak, je to opravdu příliš veliká částka. Když pořád naléhal, celý zmatený, vykřikla Gervaisa nakonec: „Ale vždyť vy se máte ženit? Nemůžu přece vzít peníze, které máte uchystané na svatbu!“</p>
			<p class="MLP-text para-style-override-1">„Ale s&#160;tím si nedělejte hlavu!“ odpověděl a&#160;začervenal se také. „Já se ženit nebudu, z&#160;toho sešlo. Víte, něco mi vlezlo do hlavy… Namouduši, to radši ty peníze půjčím vám.“</p>
			<p class="MLP-text para-style-override-1">Oba sklopili hlavy. Rozhostilo se mezi nimi něco velmi něžného, třebaže to nevyslovili. A&#160;Gervaisa přijala. Goujet už o&#160;tom předtím řekl matce. Zašli tedy hned přes chodbu k&#160;ní. Krajkářka byla vážná, trochu posmutnělá, klidný obličej skláněla nad prací. Nechce prý synovi odporovat, ale teď už ten Gervaisin záměr tak docela neschvaluje. Řekla také jasně proč. Coupeau prý se kazí a&#160;nakonec jí projí a&#160;propije celý krám. Především mu nemůže odpustit, že se nechtěl naučit číst, zatímco se uzdravoval. Kovář se tenkrát na­bídl, že mu to ukáže, ale Coupeau ho poslal ke všem čertům, že prý věděním lidi jen hubnou. Oba dělníci se kvůli tomu div nepohádali a&#160;od té doby si jdou každý po svém. Přesto však se paní Goujetová zachovala k&#160;Gervaise velmi laskavě, hlavně když viděla prosebné pohledy svého velkého dítěte. Bylo dohodnuto, že sousedům půjčí pět set franků a&#160;Couppeauovi je budou splácet každý měsíc po dvaceti francích, ať to trvá, jak chce dlouho.</p>
			<p class="MLP-text para-style-override-1">„Poslouchej, ten kovář na tebe nějak bere!“ smál se Coupeau, když se to všechno dověděl. „Ale já se nebojím, ten je na to moc velký moula… Však my mu to zase vrátíme. Ale namouduši, kdyby takhle padl na nějaké ničemy, jakživ už by ty peníze neviděl!“</p>
			<p class="MLP-text para-style-override-1">Hned druhý den najali Coupeauovi krám. Gervaisa běhala celý den mezi domovem a&#160;Zlatnickou ulicí. Když ji sousedé viděli pobíhat tak svižně po čtvrti&#160;– byla tak šťastná, že ani nekulhala&#160;–, povídali si, že se asi dala operovat.</p>
		</div>
</body>
</html>