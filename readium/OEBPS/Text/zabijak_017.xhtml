<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>zabijak-14</title>
		<link href="../Styles/zabijak_idstyles.css" rel="stylesheet" type="text/css"/>
	</head>
	<body id="zabijak" xml:lang="cs-CZ">
		<div>
			<p id="toc_marker-13" class="MLP-uroven2-kapitola para-style-override-1">13</p>
			<p class="MLP-text-bez1radku para-style-override-1">Coupeau se tenkrá<a id="x.37295"></a>t v&#160;noci zřídil, jak zákon káže. Druhý den dostala Gervaisa deset franků od syna Štěpána, který byl strojníkem u&#160;dráhy; posílal jí občas pár franků, protože věděl, že doma není dvakrát hej. Uvařila si hovězí polévku a&#160;snědla ji sama, protože to hovado Coupeau se ani druhý den nevrátil. Ani v&#160;pondělí, ani v&#160;úterý. Uplynul celý týden. Sakra, jestli jí ho tak přebrala nějaká ženská, tomu by se dalo říct štěstí! Ale zrovna v&#160;neděli přinesli Gervaise tiskopis, který ji napřed polekal, protože vypadal úplně jako přípis od policie. Ale potom se uklidnila, to jí jenom oznamovali, že to její prase zase chcípá u&#160;Svaté Anny. V&#160;dopise to sice stálo o&#160;něco zdvořileji, ale v&#160;zásadě to bylo totéž. Ano, Coupeaua jí opravdu přebrala ženská, a&#160;ta ženská se jmenuje paní Zubatá, poslední přítelkyně ochlastů.</p>
			<p class="MLP-text para-style-override-1">Gervaisu to nijak nevyvedlo z&#160;míry. Však on cestu domů zná, trefí z&#160;nemocnice sám; vykurýrovali ho tam tolikrát, že mu jistě vyvedou zase ten hloupý vtip a&#160;postaví ho na nohy. Vždyť se zrovna dnes ráno dověděla, že viděli Coupeaua celý týden zlitého jako žok, jak se potlouká po vinárnách v&#160;Belleville s&#160;Perkem. Samozřejmě, Perko to všechno platil; ten musel asi důkladně sáhnout své paničce do úspor na to jměníčko, které vydělala, však víte jak. To chlastali věru za čisté peníze, bodejť by jim z&#160;toho nebylo zle, co může dobrého vzejít z&#160;takového neřádstva! Jen ať z&#160;toho ten Coupeau dostane pořádné bolení břicha! A&#160;Gervaisa zuřila především proto, že ty dva všiváky sobecké ani nenapadlo přijít ji pozvat taky na skleničku. Viděl to jakživ někdo, flámuje si to od neděle a&#160;ani trochu galantnosti k&#160;dámě to neprojeví! Když někdo dokáže chlastat sám, tak ať si taky sám chcípne.</p>
			<p class="MLP-text para-style-override-1">Ale v&#160;pondělí, protože měla doma dobrou večeři, fazole od včerejška a&#160;půllitr vína, vzala si Gervaisa za záminku, že jí procházka do nemocnice dodá chuti k&#160;jídlu. Ten dopis na prádelníku jí přece jen nedával spát. Sníh už roztál a&#160;bylo počasí jak pro slečinku, podmračené a&#160;vlahé, ve vzduchu bylo přitom něco svěžího a&#160;rozveselujícího. Vyšla už v&#160;poledne, protože měla před sebou dlouhou cestu, přes celou Paříž, a&#160;ta kulhavá hnáta ji vždycky zdržovala. K&#160;tomu ještě byla na ulicích spousta lidí, ale lidé ji bavili, takže tam došla docela příjemně. Když v&#160;nemocnici řekla, kdo je, dověděla se pěkné věci. Coupeaua prý vylovili z&#160;vody pod Novým mostem; skočil přes zábradlí, protože se mu zdálo, že se mu do cesty postavil nějaký vousatý chlap. Ten musel asi žbluňknout. A&#160;jak se dostal až na Nový most, to nedovedl ani sám Coupeau vysvětlit.</p>
			<p class="MLP-text para-style-override-1">Mezitím už odváděl dozorce Gervaisu dovnitř. Když šla nahoru po schodech, uslyšela řev, až ji v&#160;kostech zamrazilo.</p>
			<p class="MLP-text para-style-override-1">„Ten ale vyvádí, co?“ prohodil dozorce.</p>
			<p class="MLP-text para-style-override-1">„Kdopak?“ zeptala se.</p>
			<p class="MLP-text para-style-override-1">„No přece ten váš! Takhle řve už od předvčerejška. A&#160;jak přitom tancuje, to uvidíte!“</p>
			<p class="MLP-text para-style-override-1">Ach, Kriste na nebi, to byla podívaná! Gervaisa z&#160;toho zůstala celá pryč. Kobka byla odshora až dolů vycpaná; na zemi byly na sobě položené dvě slaměné rohože a&#160;v&#160;koutě ležela žíněná matrace a&#160;polštář; víc tam nebylo nic. A&#160;v&#160;té cele Coupeau poskakoval a&#160;řval. Vypadal jako maškara, jak tak házel rukama i&#160;nohama; kazajku měl roztrhanou na cáry. Ale ta maškara vůbec nebyla legrační, namouduši, tahle maškara tančila příšerný tanec, při kterém člověku vstávaly vlasy na hlavě. Maškara přestrojená za chlapa v&#160;posledním tažení. Hrom do škopku, tohle bylo ale taneční sólo! Vrážel do okna, ustupoval před ním pozpátku, mával pažemi do taktu a&#160;házel rukama, jako by si je chtěl vylomit a&#160;hodit je někomu do obličeje. Někdy potkáte v&#160;putyce lidi, kteří tohle napodobují; jenomže to napodobují špatně; to se musí vidět, jak tenhle dupák ochlastů teprve dostane říz, když se tancuje doopravdy. A&#160;ta písnička se taky nedá napodobit, nepřetržité hulákání jak o&#160;karnevalu, kdy dokořán otevřená huba vytrubuje celé hodiny pořád stejné tóny jako ochraptělý trombon. Coupeau, ten řval jako zvíře, kterému přejeli tlapu. A, muziko, spusť, jen do toho, a, pánové, roztáčejte dámy!</p>
			<p class="MLP-text para-style-override-1">„Prokrista, co mu je? Co mu to jenom je?“ opakovala Gervaisa; dostala najednou strach.</p>
			<p class="MLP-text para-style-override-1">Asistent, velký světlovlasý růžolící mladík v&#160;bílém plášti, klidně seděl a&#160;dělal si poznámky. Byl to zajímavý případ a&#160;mladý praktikant z&#160;pacienta nespouštěl oči.</p>
			<p class="MLP-text para-style-override-1">„Můžete tu chvilku zůstat,“ řekl pradleně, „ale musíte se chovat klidně… Zkuste na něho promluvit, nepozná vás.“</p>
			<p class="MLP-text para-style-override-1">Zdálo se opravdu, že Coupeau svou ženu nevnímá. Když prve vešla, nemohla si ho pořádně prohlédnout, protože se pořád hýbal. Ale teď se mu podívala zblízka do obličeje a&#160;ruce jí leknutím klesly. Je to možné, prokristapána, že má takovýhle obličej, oči podlité krví a&#160;rty celé zkornatělé? Určitě by ho zblízka ani nepoznala. Především se strašlivě šklebil, bůhvíproč, hubu měl celou nakřivo, svraštěný nos a&#160;protáhlé tváře, úplně jako čumák nějakého zvířete. Kůži měl tak horkou, že se kolem něho tetelil vzduch, a&#160;byl celý jako nalakovaný, zalitý potem, který po něm těžce stékal dolů. I&#160;při tom vzteklém masopustním tanci bylo vidět, že mu příliš dobře není, hlavu měl těžkou a&#160;v&#160;ústech mu cukala bolest.</p>
			<p class="MLP-text para-style-override-1">Gervaisa přistoupila k&#160;asistentovi, který si na opěradle židle vyťukával prsty nějakou písničku.</p>
			<p class="MLP-text para-style-override-1">„Řekněte mi, pane doktore, tentokrát je to teda vážný?“</p>
			<p class="MLP-text para-style-override-1">Asistent jen pokýval hlavou a&#160;neodpověděl.</p>
			<p class="MLP-text para-style-override-1">„Poslouchejte, vždyť on si teďko něco pro sebe drmolí? Slyšíte? Copak to je?“</p>
			<p class="MLP-text para-style-override-1">„To asi něco vidí,“ zašeptal mladík. „Buďte zticha, ať můžu poslouchat.“</p>
			<p class="MLP-text para-style-override-1">Coupeau něco přerývaně říkal. Přitom mu v&#160;očích svítil šibalský plamínek. Díval se po zemi, napravo i&#160;nalevo, chodil dokola, jako by se procházel po Vincenneském lesíku, a&#160;mluvil sám pro sebe.</p>
			<p class="MLP-text para-style-override-1">„No tohle, to je hezký, to se povedlo… Jsou tady boudy jako na jarmarku. A&#160;ta muzika, jak pěkně hraje! To je aspoň pořádná hostina! Tamhle už rozbíjejí sklenice… Moc nóbl je to! To se to všechno rozsvítilo, červený balónky ve vzduchu, letí nahoru, a&#160;jak pěkně poskakují…! A&#160;co je tady na stromech lampiónů…! No náramně pěkně je tu. Odevšad to šplouchá, samý vodotrysky, fontány, voda jen šumí; tak hezky to šplouchá, jako když zpívají děti na kůru… Nádherná věc, tyhle vodotrysky!“</p>
			<p class="MLP-text para-style-override-1">A&#160;napřímil se, jako by chtěl lépe slyšet, jak ta voda rozkošně bublá. Vdechoval do sebe plnými plícemi vzduch a&#160;myslel, že pije svěží spršku, odstřikující z&#160;fontán. Ale poznenáhlu dostával jeho obličej zase úzkostný výraz. Tu se nahrbil, začal běhat rychleji podél zdí cely a&#160;přidušeně vyhrožovat.</p>
			<p class="MLP-text para-style-override-1">„To na mě zas ušili nějakou boudu… Však já už jsem si dával pozor… Buďte zticha, bando všiváků! Ano, děláte si ze mě srandu. Chcete si ze mě střílet, proto tady chlastáte a&#160;hulákáte s&#160;těma děvkama… Ale já vás i&#160;s&#160;tou vaší boudou rozflákám na cucky…! Krucifix, dáte už mi jednou pokoj!“</p>
			<p class="MLP-text para-style-override-1">Svíral pěsti; potom vyrazil chraplavý výkřik a&#160;v&#160;běhu se najednou celý přikrčil k&#160;zemi. Zuby mu cvakaly hrůzou a&#160;blábolil: „To chtějí, abych se zabil. Ale já tam neskočím…! Tolik vody, to znamená, že nemám kuráž. Ne, já tam neskočím!“</p>
			<p class="MLP-text para-style-override-1">Vodopády před ním utíkaly, když se k&#160;nim blížil, a&#160;postupovaly za ním, když couval. Najednou se podíval pitomě kolem sebe a&#160;sotva slyšitelným hlasem zašeptal: „To není možný, už i&#160;doktory proti mně navedli!“</p>
			<p class="MLP-text para-style-override-1">„Tak já už jdu, pane doktore, na shledanou!“ řekla Gervaisa asis­tentovi. „Je to na mě moc rozčilující podívaná. Já přijdu zase jindy.“</p>
			<p class="MLP-text para-style-override-1">Byla bledá jako křída. Coupeau dál tančil ten svůj sólový výstup od okna k&#160;slamníku a&#160;od slamníku k&#160;oknu, potil se, celý uřícený, a&#160;pořád si stejně podupoval do taktu. Gervaisa utekla. Ale přestože běžela po schodech jako posedlá, až dolů slyšela ukrutný rámus, jak ten její vyvádí. Ach, božínku, jak bylo venku krásně! Jak se tam dýchalo!</p>
			<p class="MLP-text para-style-override-1">Večer se po celém domě ve Zlatnické ulici mluvilo jen o&#160;té divné nemoci starého Coupeaua. Bochovi, kteří teď mluvili s&#160;Gervaisou hezky zvysoka, ji najednou pozvali do vrátnice na skleničku rybízovky, jen aby se dověděli podrobnosti. Přišla paní Lorilleuxová a&#160;paní Poissonová. A&#160;začaly nekonečné dohady a&#160;komentáře. Boche znal jednoho truhláře a&#160;ten se v&#160;ulici Saint-Martin svlékl úplně donaha a&#160;tančil polku, až z&#160;toho umřel; ale ten zase pil absint. Dámy se mohly potrhat smíchy, protože jim to přišlo straně legrační, i&#160;když to byla taková smutná věc. A&#160;protože pořád nemohli pochopit, jak to asi vypadá, Gervaisa všechny odstrčila a&#160;křikla, ať jí udělají místo. A&#160;zatímco ostatní se dívali, předváděla uprostřed vrátnice Coupeaua, jak tam řval, poskakoval, mával rukama a&#160;příšerně se šklebil. Ano, čestné slovo, úplně tak prý to bylo. Všichni se strašně divili; to není možné! Takhle vyvádět, to přece nemůže nikdo vydržet ani tři hodiny! A&#160;Gervaisa přísahala při všem, co je jí svaté, že to Coupeau vydržel už od předvčerejška, šestatřicet hodin v&#160;jednom kuse. Ostatně můžou se tam jít podívat, jestli jí nevěří. Ale paní Lorilleuxová prohlásila, že pěkně děkuje, že u&#160;Svaté Anny jednou byla a&#160;nedovolila by ani manželovi, aby tam kdy vkročil. Virgínie, která se tvářila jako o&#160;pohřbu, protože to s&#160;jejím krámem šlo čím dál tím víc z&#160;kopce, jenom zašeptala, že ten život není vždycky veselý, ach, namouduši, není! Dopili bezinkový likér a&#160;Gervaisa popřála všem dobrou noc. Jak přestala mluvit, dostala hned vyděšený výraz a&#160;vytřeštila oči jako blázen. Zřejmě viděla pořád toho svého, jak tancuje. Druhý den, když ráno vstávala, umínila si, že už tam nepůjde. K&#160;čemu také? Ještě by se jí samotné z&#160;toho pomátla palice. Ale přece jen jí to nedávalo pokoje a&#160;každých deset minut ji přepadaly stále stejné myšlenky. Byla z&#160;toho prostě tumpachová, jak se říká. Je to stejně divné, jestli tam pořád ještě tak mrská nohama. Když odbilo poledne, nemohla to už vydržet a&#160;vypravila se tam; nevnímala ani, jak dlouho jde, natolik jí zaměstnávala mozek jediná touha vidět ho a&#160;zároveň strach z&#160;toho, co ji tam čeká.</p>
			<p class="MLP-text para-style-override-1">Namouvěru se ani nepotřebovala ptát, jak se mu daří. Už dole na schodech slyšela tu Coupeauovu písničku. Pořád nahlas stejná muzika a&#160;stejný tanec. Mohla si dočista myslet, že si jen na chvilku odskočila a&#160;teď že se vrací zase zpátky. Dozorce, stejný jako včera, zrovna roznášel po chodbě hrnky s&#160;bylinkovým čajem a&#160;přátelsky na ni mrkl, chtěje být přívětivý.</p>
			<p class="MLP-text para-style-override-1">„Tak pořád…,“ zeptala se.</p>
			<p class="MLP-text para-style-override-1">„Inu, pořád, pořád!“ odpověděl a&#160;ani se nezastavil.</p>
			<p class="MLP-text para-style-override-1">Vešla do cely, ale zůstala stát v&#160;koutě u&#160;dveří, protože tam s&#160;Coupeauem byli nějací lidé. Světlovlasý růžolící asistent stál a&#160;na jeho židli seděl nějaký starý pan s&#160;řádovou stužkou, plešatý obličej měl špičatý jako kuna. Byl to určitě primář, protože měl takový pichlavý a&#160;pronikavý pohled, jako by člověka provrtával nebozezy. Všichni handlíři se smrtí mají takovéhle pohledy.</p>
			<p class="MLP-text para-style-override-1">Ale za tím pánem sem Gervaisa nakonec nepřišla; vystoupila na špičky za jeho holou lebkou a&#160;hltala očima Coupeaua. Ten tancoval a&#160;řval jako posedlý, ještě víc než včera. Kdysi o&#160;masopustních plesech vídala posluhy z&#160;prádelny, statné chlapy, jak tahle dokázali řádit celou noc; ale nikdy, za živého boha by ji nenapadlo, že by se mužský dovedl vyrážet takhle dlouho; říkala „vyrážet se“, ale jaképak je to vlastně povyražení, když sebou někdo proti své vůli mrská jako kapr a&#160;skáče, jako kdyby spolkl celou prachárnu! Coupeau byl zalitý potem a&#160;kouřilo se z&#160;něho ještě víc, ale jinak to bylo pořád stejné. Huba jako by se mu od toho řvaní roztáhla. Ó, tohle nebyla žádná podívaná pro slečinky nebo pro těhotné ženské! Na zemi už byla od jeho bot vyšlapaná cestička, jak pořád chodil od matrace k&#160;oknu, a&#160;slamník byl celý rozdupaný.</p>
			<p class="MLP-text para-style-override-1">Ne, tohle doopravdy nebyla žádná hezká podívaná a&#160;Gervaisa se divila, proč sem vlastně přišla; celá se z&#160;toho roztřásla. A&#160;to, prosím, jí včera u&#160;Bochů říkali, že to přehání! Jo, přehání! Ani zpolovičky jim to nepředvedla! Teď si líp všímala, jak to Coupeau dělá; co živa bude, nezapomene na ty jeho oči vytřeštěné do prázdna. Mezitím tu a&#160;tam pochytila nějakou větu z&#160;toho, co si říkali asistent a&#160;primář. Asistent vykládal podrobnosti o&#160;dnešní noci a&#160;užíval slov, kterým nerozuměla. Znamenalo to zřejmě, že ten její mluvil a&#160;běhal dokola celou noc. Potom jako by si ten starý plešatý pán, ostatně nijak zvlášť zdvořilý, konečně všiml její přítomnosti. A&#160;když mu asistent řekl, že je to žena toho pacienta, začal se jí vyptávat, zlostně jako nějaký policejní komisař: „Pil jeho otec také?“</p>
			<p class="MLP-text para-style-override-1">„Ano, pane doktore, trošínku, jako každej… Jednou spadl namazanej ze střechy a&#160;zabil se.“</p>
			<p class="MLP-text para-style-override-1">„A&#160;jeho matka pila?“</p>
			<p class="MLP-text para-style-override-1">„Inu to víte, pane doktore, jako každej, sem tam kapku… Jináč je to moc spořádaná rodina…! Měl bratra, ten umřel úplně mladej na nějaký křeče.“</p>
			<p class="MLP-text para-style-override-1">Lékař se na ni pronikavě díval. Pak řekl drsně: „A&#160;co vy? Vy také pijete?“</p>
			<p class="MLP-text para-style-override-1">Gervaisa něco zakoktala, bránila se, že ne, a&#160;položila si ruku na srdce, jako by se chtěla dušovat.</p>
			<p class="MLP-text para-style-override-1">„Vy pijete! Tak si dejte pozor, tady vidíte, kam pití vede… Dřív nebo později také takhle umřete.“</p>
			<p class="MLP-text para-style-override-1">Gervaisa zůstala stát přitisknutá ke zdi. Lékař se k&#160;ní zatím obrátil zády. Sedl si na bobek a&#160;vůbec mu nevadilo, že vymetá šosy kabátu všechno smetí ze slamníku; dlouho pozoroval, jak se Coupeau třese, číhal vždycky, až k&#160;němu doběhne, a&#160;potom ho sledoval. Dnes mu tu cukalo už i&#160;v&#160;nohách, třesavka se mu z&#160;rukou vrazila i&#160;do nohou. Opravdu jako paňáca, kterého někdo tahá za provázek; vyhazoval nohy i&#160;ruce, jen trup měl přitom nehybný jako ze dřeva. Nemoc se mu pomalu šířila do celého těla. Vypadalo to, jako kdyby mu pod kůží vyhrávala kapela; ozývalo se to každé tři nebo čtyři vteřiny, chvíli to vířilo, pak se to zarazilo a&#160;začínalo potichu znovu, jen jako taková malá třesavka, jaká lomcuje zaběhlými psy, když se tetelí zimou někde v&#160;průjezdu. Už se mu začínalo třást i&#160;břicho a&#160;ramena, jako když pomalu přichází voda do varu. Přece jen je to divný konec, zajít takhle v&#160;ustavičném svíjení, jako když se kroutí lechtivá holka.</p>
			<p class="MLP-text para-style-override-1">Coupeau zatím začal potichu naříkat. Zdálo se, že trpí mnohem víc než včera. Podle jeho přerývaného sténání se dalo soudit na všechny možné bolesti. Píchalo ho tisíce špendlíků. Po celé kůži jako by měl něco tíživého a&#160;nepříjemného; po stehnech mu lezlo studené umáčené zvíře a&#160;zatínalo mu tesáky do masa. Pak se mu zas jiná zvířata lepila na ramena a&#160;rvala mu drápy kůži ze zad.</p>
			<p class="MLP-text para-style-override-1">„Já mám žízeň! Ach, já mám žízeň!“ drmolil pořád.</p>
			<p class="MLP-text para-style-override-1">Asistent vzal z&#160;podnosu hrníček limonády a&#160;podal mu jej. Popadl hrníček oběma rukama, vytáhl hltavě doušek a&#160;polovinu nápoje rozlil po sobě; ale vzápětí celý doušek zuřivě vyplivl jako něco strašně odporného a&#160;křičel: „Fuj! To je kořalka!“</p>
			<p class="MLP-text para-style-override-1">Tu mu asistent na primářův pokyn dal napít vody, ale nepustil přitom láhev z&#160;ruky. Tentokrát Coupeau celý doušek spolkl, ale řval, jako kdyby spolkl oheň: „Fuj, to je kořalka! Mordyje! Vždyť je to kořalka!“</p>
			<p class="MLP-text para-style-override-1">Od včerejška všechno, co pil, byla pro něho kořalka. Měl jenom o&#160;to větší žízeň a&#160;nemohl už pít, protože všechno ho pálilo. Přinesli mu polévku, ale to ho určitě chtěli otrávit, protože polévka byla cítit alkoholem. Chléb byl nakyslý a&#160;plesnivý. Všude kolem něho byl jen samý jed. Cela páchla sírou. Vyčítal dokonce lidem, že mu škrtají sirky pod nosem, aby ho otrávili.</p>
			<p class="MLP-text para-style-override-1">Lékař znovu vstal a&#160;poslouchal Coupeaua, který teď za bílého dne viděl zase přízraky. Zdálo se mu, že vidí na stěnách pavučiny velké jako lodní plachty. Potom se z&#160;těch pavučin udělaly sítě a&#160;oka se na nich stahovala a&#160;zas natahovala, divná hračka! Oky se provlékaly černé koule, opravdové eskamotérské koule, napřed malé jako kuličky na hraní a&#160;potom veliké jako dělové koule. Rostly a&#160;zase se smršťovaly, to všechno jen proto, aby ho dopalovaly. Najednou vykřikl: „Fuj, krysy! Koukejte, teď jsou tady krysy!“</p>
			<p class="MLP-text para-style-override-1">To z&#160;koulí se najednou udělaly krysy. Ohavná zvířata rostla, provlékala se sítí, skákala na matraci a&#160;tam mizela. Objevila se také opice, vyskočila ze zdi, skočila zas zpátky a&#160;pokaždé se k&#160;němu přiblížila tak blízko, že couval strachy, aby mu neukousla nos. Najednou se všechno změnilo, zdi asi začaly dělat kotrmelce, protože Coupeau pořád křičel, zajíkaje se hrůzou a&#160;vzteky: „Tak vy takhle! Au! Jen si se mnou házejte, mně je to fuk…! Au! Barák! Au! Dolů s&#160;ním…! Ano, jen si vyzvánějte, vy flanďáci zatracený! Jen si hrajte na varhany, abych nemohl zavolat strážníka…! A&#160;teď dali za zeď pekelnej stroj, lumpové! Však já dobře slyším, jak to hučí, vyhodí nás to všechny do povětří… Hoří! Ksakru, pomoc, hoří! Volají, že hoří! Koukejte, jak to plápolá! A&#160;ta záře! Ta záře! Celý nebe je v&#160;jednom plameni, červený plameny, zelený plameny, žlutý plameny… Pomoc! Pomoc! Hoří!“</p>
			<p class="MLP-text para-style-override-1">Výkřiky zanikly v&#160;chroptění. Drmolil už jen naprosto nesouvislá slova, kolem úst měl pěnu, bradu celou poslintanou. Lékař se drbal prstem na nose, zřejmě to u&#160;něho byl navyklý pohyb, když stál před nějakým vážným případem. Otočil se k&#160;asistentovi a&#160;zeptal se ho polohlasně: „A&#160;co teplota? Pořád čtyřicet?“</p>
			<p class="MLP-text para-style-override-1">„Ano, pane primáři!“</p>
			<p class="MLP-text para-style-override-1">Primář se ušklíbl, jako by nad ním dělal kříž. Zůstal tu ještě asi dvě minuty a&#160;nespustil z&#160;Coupeaua oči. Potom pokrčil rameny a&#160;řekl: „Dávat pořád stejně. Masový vývar, mléko, citronovou limonádu, slabý chininový roztok po lžičkách… Neodcházejte od něho ani na chvíli a&#160;dejte mě pak zavolat.“</p>
			<p class="MLP-text para-style-override-1">Vyšel ven a&#160;Gervaisa za ním; chtěla se ho zeptat, jestli už opravdu není žádná naděje. Ale kráčel po chodbě tak upjatě, že si ho netroufala oslovit. Zůstala chvíli nerozhodně stát a&#160;váhala, má-li se jít ještě podívat dovnitř na muže. Už tak to byla zatraceně neveselá podívaná. A&#160;když ho zase slyšela křičet, že je limonáda cítit kořalkou, tak vzala nohy na ramena; měla už toho jednoho představení dost. Na ulici se jí při klapotu kopyt a&#160;hrčení vozů zdálo, že celá Svatá Anna je jí v&#160;patách. A&#160;tak jí ten doktor pohrozil! Namouduši, už myslela, že je sama také nemocná.</p>
			<p class="MLP-text para-style-override-1">Ve Zlatnické ulici už na ni Bochovi a&#160;všichni ostatní pochopitelně čekali. Sotva vkročila do průjezdu, hned ji zavolali do vrátnice. Tak co, starý Coupeau je pořád ještě naživu? Božínku, ano, ještě je naživu. Boche se zatvářil ohromeně a&#160;zdrceně; vsadil se včera o&#160;flašku vína, že to Coupeau nedoklepe ani do večera. Jak je to možné, že se ještě pořád drží! Všichni se tomu divili a&#160;plácali se do stehen. To je ale chlapík, ten má výdrž! Paní Lorilleuxová počítala, kolik už je to hodin; šestatřicet a&#160;čtyřiadvacet, to máme šedesát hodin. Zatracený chlap jeden! Šedesát hodin už hází nohama a&#160;řve! Takový výkon ještě jakživ nikdo neviděl. Ale Boche, který se tvářil kysele kvůli té flašce vína, se Gervaisy pochybovačně vyptával, jestli může s&#160;jistotou říci, že nenatáhl bačkory, sotva se za ní zavřely dveře. Kdepak, na to prý vůbec nevypadal, na to až moc dobře skákal! Ale Boche naléhal dál a&#160;prosil ji, aby tedy aspoň ukázala, jak to dělal. Ano, ano, ještě jednou, na všeobecné přání! Všichni ji prosili, aby byla tak hodná, protože prý jsou tady dvě sousedky, které to včera neviděly a&#160;které sem přišly schválně jen kvůli té podívané. Domovník křičel, aby se postavili ke zdi, a&#160;všichni vyklidili střed místnosti; pošťuchovali se lokty a&#160;hořeli zvědavostí. Ale Gervaisa stála se sklopenou hlavou. Doopravdy se bála, aby z&#160;toho tu nemoc také nedostala. Aby se však neřeklo, že se nechá prosit, udělala dva nebo tři malé poskoky; potom se jí z&#160;toho udělalo málem nanic a&#160;honem zas ucouvla. Čestné slovo, opravdu nemůže. Kolem proběhlo zklamané mručení; to je ale škoda, tak dokonale to napodobuje! Ale když nemůže, tak se nedá nic dělat. A&#160;protože Virgínie odešla zpátky do krámu, zapomnělo se na starého Coupeaua a&#160;začalo se vzrušeně hovořit o&#160;domácnosti Poissonových, kde prý je teď boží dopuštění. Včera už tam přišli fendovat a&#160;strážník přijde co nevidět o&#160;místo. Lantier, ten se teď točí kolem holky z&#160;hospody odvedle, prý je to báječná ženská a&#160;chce si zařídit obchod s&#160;drůbeží. Mordyje, to je legrace, všichni už viděli, jak se drůbežářka zařizuje v&#160;krámě. Po bonbonech musí přijít zas něco hutnějšího. Nejlepší pohled je přitom na toho paroháče Poissona; jak může jenom člověk, jehož řemeslem je nenechat se napálit, být doma takový moula! Ale najednou všichni zmlkli, když uviděli Gervaisu, jak si zkouší sama pro sebe v&#160;koutě vrátnice klepat rukama a&#160;nohama a&#160;napodobit Coupeaua. Výborně, to je ono! Tohle chtěli vidět! Gervaisa se zarazila jako zpitomělá, jako by se probírala z&#160;nějakého snu. Potom zničehonic utekla. Všem dej pánbůh dobrou noc, ona prý jde nahoru a&#160;zkusí si trochu zdřímnout.</p>
			<p class="MLP-text para-style-override-1">Druhý den ji Bochovi viděli, jak v&#160;poledne vychází z&#160;domu, stejně jako včera a&#160;předevčírem. Popřáli jí hodně potěšení. Toho dne se u&#160;Svaté Anny Coupeauovým řevem a&#160;dupáním otřásala celá chodba. Ještě se držela zábradlí na schodech a&#160;už ho slyšela vřeštět: „Ježíšmarjá, to je štěnic…! Jen pojďte blíž, ať vás zmandluju…! Chtějí mě úplně voddělat! Zatracený štěnice…! Ale já jsem mazanější než vy všichni dohromady! Táhněte pryč, krucinál!“</p>
			<p class="MLP-text para-style-override-1">Chvíli za dveřmi nabírala dech. Copak se tam Coupeau pere s&#160;celým regimentem? Když vešla dovnitř, dělal ještě větší rámus; čím dál tím líp. Coupeau teď vyváděl jako zuřivý blázen, jako kdyby utekl rovnou z&#160;Charentonu. Házel sebou uprostřed cely, mlátil kolem sebe, plácal se rukama do těla, bouchal do zdí, do země, padal, tloukl do prázdna. Chtěl pořád otevřít okno, schovával se, jako by se bránil, volal, odpovídal si, úplně sám dělal takový pekelný kravál a&#160;tvářil se přitom jako člověk, na kterého ve zlém snu doráží dav lidí. Potom Gervaisa pochopila, že se mu zdá, že stojí na střeše a&#160;pokládá zinkové desky. Foukal ústy jako měchem, obracel pájky ve výhni, klekl si a&#160;jezdil palcem po okraji slaměné rohože, jako by ji spájel. Ano, ve chvíli, kdy měl umřít, se mu vracelo na mysl řemeslo. A&#160;řval tak silně a&#160;chytal se střechy jen proto, že mu ti darebáci bránili dělat pořádnou práci. Na sousedních střechách byla samá holota a&#160;všichni ho otravovali. K&#160;tomu mu ti lumpové pouštěli ještě pod nohy celá hejna krys. Viděl ta ohavná zvířata všude, nemohl se jich zbavit, marně je rozdupával a&#160;jezdil nohou vší silou po zemi, přibíhaly jich další houfy a&#160;celá střecha se jimi černala. A&#160;pak tam byli také pavouci! Mačkal si zběsile kalhoty, aby zabil na stehnech ty obrovské pavouky, kteří mu tam nalezli. Heršoftnomol, takhle tu práci jakživ nedodělá, chtějí ho zničit, vždyť ho zaměstnavatel dá zavřít! Začal šíleně spěchat a&#160;myslel, že má v&#160;břiše parní stroj; z&#160;dokořán otevřených úst vyfukoval kouř, hustý kouř, který zaplňoval celu a&#160;valil se oknem ven. Vykláněl se, vyfukoval pořád dál a&#160;díval se, jak venku chuchvalce dýmu stoupají k&#160;nebi a&#160;zakrývají slunce.</p>
			<p class="MLP-text para-style-override-1">„A&#160;hele!“ křičel. „Tamhle jde zas ta banda z&#160;Clignancourtské ulice, přestrojili se za medvědy a&#160;nesou se jako bůhvíco…“</p>
			<p class="MLP-text para-style-override-1">Seděl na bobku u&#160;okna, jako by se díval ze střechy na nějaký průvod na ulici.</p>
			<p class="MLP-text para-style-override-1">„Vida, tak už jdou, samí lvi a&#160;pardálové, a&#160;jak se šklebí… A&#160;haranti jsou přestrojeni za psy a&#160;kočky… Tamhle jde taky dlouhá Klementa a&#160;ve vlasech má samý peří. Krucinál, teď udělala kotrmelec a&#160;ukazuje všechno svý zbožíčko…! Poslouchej, miláčku, měli bysme se zdejchnout… Co, vy fízlové zatracený, vy ji chcete sebrat? Necháte ji bejt…! Nestřílejte, mordyje, nestřílejte!“</p>
			<p class="MLP-text para-style-override-1">Křičel čím dál tím víc, chraplavým a&#160;vyděšeným hlasem, každou chvíli se spěšně přikrčil a&#160;opakoval pořád, že dole jsou policajti a&#160;vojáci a&#160;že na něho míří puškami. Ve zdi viděl hlavně pistole, jak mu míří na prsa. Chtějí mu tu holku vzít.</p>
			<p class="MLP-text para-style-override-1">„Nestřílejte, proboha, nestřílejte!“</p>
			<p class="MLP-text para-style-override-1">Potom se řítily domy a&#160;Coupeau napodoboval rachot celé čtvrti, která se hroutí v&#160;sutinách; a&#160;všechno zmizelo, všechno bylo najednou pryč. Ale nestačil ani vydechnout a&#160;už tu byly další obrazy, míhající se s&#160;neobyčejnou rychlostí. V&#160;zuřivé potřebě mluvit se mu slova drala na jazyk, brebentil všechno, páté přes deváté, až se zajíkal. Křičel čím dál tím hlasitěji.</p>
			<p class="MLP-text para-style-override-1">„Hele, to jsi ty! Nazdar! No neblbni, nestrkej mi vlasy do huby!“</p>
			<p class="MLP-text para-style-override-1">Přejížděl si rukou po obličeji a&#160;odfukoval, jako by se chtěl těch vlasů zbavit. Asistent se ho zeptal: „Kohopak to vidíte?“</p>
			<p class="MLP-text para-style-override-1">„No moji starou přece!“</p>
			<p class="MLP-text para-style-override-1">Díval se do zdi a&#160;k&#160;Gervaise stál zády.</p>
			<p class="MLP-text para-style-override-1">Gervaisa se náramně polekala a&#160;prohlížela si stěnu, jestli se tam snad náhodou také neuvidí. Coupeau mluvil dál.</p>
			<p class="MLP-text para-style-override-1">„Víš, nepokoušej se mi věšet něco na nos. Já nemám rád, když ze mě někdo dělá vola… Hergot, ty ses ale vyparádila, ty máš pěkný šaty! Kdepak jsi k&#160;nim přišla, ty couro? Tos jistě uhnala nějakého kořena, děvko jedna! Počkej, já ti dám…! Co? Schováváš si toho kavalíra za sukněmi? Kdopak je to zase? Jen se pěkně pokloň, ať ho trochu vidím… Heršoftnomol! Vždyť je to zase on!“ </p>
			<p class="MLP-text para-style-override-1">Skočil proti zdi a&#160;strašlivě do ní udeřil hlavou; ale vycpávané obložení ránu ztlumilo. Bylo slyšet jen žuchnutí jeho těla o&#160;slaměnou rohožku, jak ho náraz odhodil na zem.</p>
			<p class="MLP-text para-style-override-1">„Koho to vidíte?“ ptal se zas asistent.</p>
			<p class="MLP-text para-style-override-1">„Kloboučníka! Kloboučníka!“ řval Coupeau.</p>
			<p class="MLP-text para-style-override-1">Asistent se zeptal Gervaisy, co to může znamenat, ale ta jen něco zakoktala a&#160;nebyla schopna odpovědět, protože v&#160;ní tahle scéna rozjitřila palčivé vzpomínky na všechny její dřívější strasti. Klempíř napřahoval pěsti: „A&#160;teď si to rozdám s&#160;tebou, kamarádíčku! Konečně se vypořádáme! Vida, přijdeš si sem jakoby nic, zavěšenej do tý fuchtle, aby ses mi posmíval! Ale já ti zakroutím krkem, ano, já, jakože tady stojím. A&#160;nebudu si na to brát rukavičky, to si piš…! Ono tě to přejde, dělat hrdinu… Tumáš! A&#160;ještě! A&#160;ještě jednu! Tumáš!“</p>
			<p class="MLP-text para-style-override-1">Rozháněl se pěstmi do prázdna. Zmocnila se ho zuřivost. Jak při couvání narazil na zeď, myslel, že ho někdo napadl zezadu. Otočil se a&#160;začal zběsile bušit do vycpávané stěny. Vyrážel kupředu, skákal z&#160;kouta do kouta, narážel břichem, zadnicí, ramenem, válel se po zemi a&#160;zase vstával. Kosti měl jako z&#160;gumy a&#160;maso mu pleskalo jako mokrá koudel. A&#160;doprovázel to divadlo strašnými výhrůžkami a&#160;divokými hrdelními skřeky. Zdálo se, že rvačka pro něho dopadá špatně, dech se mu krátil a&#160;oči mu vylézaly z&#160;důlků; poznenáhlu začínal být zbabělý jako malý kluk.</p>
			<p class="MLP-text para-style-override-1">„Pomoc, vrazi! Pomoc! Koukejte odtud oba zmizet! Ničemové, ještě se smějou! A&#160;teď leží holka na zádech! Musí si to nechat líbit, nedá se nic dělat… Zatracenej lotr, vždyť on ji chce zabít! Uřezává jí hnátu nožem! Druhá hnáta už leží na zemi, břicho je vejpůl, všude samá krev… Ježíšmarjá! Ježíšmarjá! Ježíšmarjá!“</p>
			<p class="MLP-text para-style-override-1">Vlasy se mu nad čelem ježily, byl zalitý potem, hrozný napohled; couval pozpátku a&#160;rozhazoval divoce rukama, jako by chtěl zahnat tu strašlivou vidinu. Dvakrát za sebou vyrazil srdcervoucí výkřik, zakopl o&#160;matraci a&#160;naznak se na ni svalil.</p>
			<p class="MLP-text para-style-override-1">„Pane doktore, pane doktore, on je mrtvý!“ řekla Gervaisa a&#160;sepjala ruce.</p>
			<p class="MLP-text para-style-override-1">Asistent popošel blíž a&#160;odtáhl Coupeaua na prostředek slamníku. Ne. Nebyl mrtvý. Zuli ho; bosé nohy mu čouhaly přes okraj slamníku a&#160;tančily samy od sebe dál, jedna vedle druhé, pěkně v&#160;taktu, rychlý a&#160;pravidelný taneček.</p>
			<p class="MLP-text para-style-override-1">Vtom vešel primář. Vedl s&#160;sebou dva kolegy, jednoho hubeného a&#160;druhého tlustého, oba měli řádovou stužku jako on. Všichni tři se beze slova sklonili a&#160;prohlíželi si pacienta ze všech stran. Potom spolu polohlasně a&#160;spěšně něco hovořili. Svlékli ležícího Coupeaua od stehen až k&#160;ramenům a&#160;Gervaisa viděla, když vystoupila na špičky, celý jeho obnažený trup. Namouduši, teď už ho to drželo celého; třesavka se rozlezla z&#160;rukou a&#160;nohou do celého trupu a&#160;ani ten už se teď nemohl udržet smíchy; doopravdy, ten tahací panák se teď smál i&#160;břichem! Jako kdyby ho někdo lechtal po žebrech, panděro se dýchavičně natřásalo a&#160;vypadalo, jako by mělo puknout smíchy. A&#160;všechno bylo pěkně v&#160;pohybu, jen co je pravda! Svaly jen hrály, jako do taktu, kůže se napínala a&#160;třásla jako buben, chlupy tancovaly valčík a&#160;dělaly si navzájem poklony. Zkrátka byl to zřejmě velký všeobecný kalup, něco jako poslední kvapík na rozloučenou, když už začíná svítat a&#160;všichni tanečníci se drží za ruce a&#160;dupají.</p>
			<p class="MLP-text para-style-override-1">„Spí,“ zašeptal primář.</p>
			<p class="MLP-text para-style-override-1">A&#160;upozornil oba kolegy na pacientův obličej. Coupeau měl zavřené oči a&#160;celým obličejem mu pocukávaly křečovité nervózní záchvěvy. Vypadal ještě hrozněji, když tu tak vyčerpaně ležel s&#160;vystouplou čelistí a&#160;zkroucenou tváří jako mrtvola, kdyby ji trápily zlé sny. Ale jak lékaři uviděli nohy, sklonili se nad nimi a&#160;začali si je s&#160;hlubokým zájmem prohlížet, div se jich nosy nedotýkali. Nohy tancovaly dál. Coupeau spal, ale nohy tancovaly pořád dál! Jejich majitel mohl chrápat, jak chtěl, jim to bylo jedno, klepaly se pořád stejně, ani se nezrychlily, ani se nezpomalily. Jako nějaké mechanické nohy, samy si dělaly, co chtěly.</p>
			<p class="MLP-text para-style-override-1">Když Gervaisa viděla, jak lékaři hmatají jejímu muži po prsou, chtěla si na něho sáhnout také. Popošla tiše blíž a&#160;položila mu ruku na rameno. Nechala ji tam chvíli ležet. Božínku, co se mu tam uvnitř dělo? Všechno maso se třáslo až do hloubky, snad i&#160;kosti mu tancovaly! Vlny chvění přicházely zdálky a&#160;valily se pod kůží jako řeka. Když trochu přimáčkla ruku, cítila, jak morek v&#160;kostech sténá bolestí. Pouhým okem bylo na kůži vidět jen drobné vlnky, přebíhající po povrchu a&#160;vytvářející brázdy jako na hladině nad hlubokým vírem; zato uvnitř, tam to muselo zle řádit. Pěkná práce! Jako by to všechno krtek podhrabal. To mu tak uvnitř podkopal tělo ten utrejch ze zapadáku starého Colomba. Celé tělo jím bylo prosáknuté a&#160;jednou už, ksakru, muselo být dílo dokonáno, nahlodaný Coupeau se musel tím ustavičným třesením celého těla nakonec sesypat a&#160;úplně rozpadnout.</p>
			<p class="MLP-text para-style-override-1">Lékaři odešli. Gervaisa tu zůstala sama s&#160;asistentem; asi za hodinu řekla zase tiše: „Pane doktore, už je mrtvý…“</p>
			<p class="MLP-text para-style-override-1">Ale asistent se podíval na nohy a&#160;zavrtěl hlavou. Bosé nohy, vyčuhující z&#160;lůžka, tancovaly pořád. Nebyly zrovna nejčistší a&#160;nehty na nich byly ukrutně dlouhé. Tak minulo ještě několik hodin. Najednou nohy ztuhly a&#160;znehybněly. Tu se asistent otočil k&#160;Gervaise a&#160;řekl: „Tak je po všem.“</p>
			<p class="MLP-text para-style-override-1">Až teprve smrt dokázala ty nohy zastavit.</p>
			<p class="MLP-text para-style-override-1">Když se Gervaisa vrátila do Zlatnické ulice, zastihla u&#160;Bochových celé hejno klepen a&#160;všechny něco vzrušeně přetřásaly. Myslela, že čekají na ni jako předešlé dny, protože se chtějí dovědět, co je nového.</p>
			<p class="MLP-text para-style-override-1">„Je po něm,“ řekla hned ve dveřích klidně, s&#160;vyčerpanou a&#160;naprosto otupělou tváří.</p>
			<p class="MLP-text para-style-override-1">Ale nikdo ji neposlouchal. Celý dům byl vzhůru nohama. No ne, to je přece k&#160;nezaplacení! Poisson načapal ženu s&#160;Lantierem. Nikdo přesně nevěděl, jak to bylo, protože každý to vykládal jinak. Zkrátka padl na ně zrovna ve chvíli, kdy to nejméně čekali. Vypravovaly se dokonce podrobnosti, které si dámy potichu svěřovaly a&#160;pochichtávaly se. Takový pohled pochopitelně dokázal Poissona vyvést z&#160;jeho obvyklého klidu. Učiněný tygr! Ten zamlklý a&#160;málomluvný člověk, který vždycky chodil, jako by měl v&#160;zádech pravítko, prý začal řvát a&#160;skákal jako divý. Potom najednou už nebylo nic slyšet. To asi Lantier manželovi všechno po dobrém vyložil. Ale stejně to takhle nemůže jít dál. Boche ohlásil novinu, že prý ta holka z&#160;hospody od vedle už najisto krám najme a&#160;zařídí si v&#160;něm drůbežnictví. Ten prohnaný rošťák Lantier prý má k&#160;smrti rád drůbky.</p>
			<p class="MLP-text para-style-override-1">Ale Gervaisa, když viděla paní Lorilleuxovou s&#160;paní Leratovou, opakovala sklesle: „Tak už je po něm… Kristepane, čtyři dny se takhle klepat a&#160;řvát…“</p>
			<p class="MLP-text para-style-override-1">A&#160;tak oběma sestrám nezbylo nic jiného než vytáhnout kapesníky. Bratr měl sice hodně chyb, ale nakonec to přece jen byl jejich bratr. Boche pokrčil rameny a&#160;řekl dost nahlas, že ho všichni slyšeli: „I&#160;co, o&#160;jednoho ožralu míň!“</p>
			<p class="MLP-text para-style-override-1">Od toho dne se Gervaisa chovala často jako pominutá a&#160;v&#160;domě teď měli o&#160;jednu zajímavost víc, dívat se, jak napodobuje Coupeaua. Ukazovala to už úplně bez prošení, dávala tu podívanou zadarmo, klepala nohama i&#160;rukama a&#160;vyrážela mimovolně krátké výkřiky. Chytila ten neurotický tik zřejmě u&#160;Svaté Anny, když se tam moc dlouho dívala na manžela. Ale ona neměla tolik štěstí, aby na to umřela jako on. U&#160;ní to byly jen takové trhavé posuňky, škubala sebou jako opice, když uteče z&#160;klece, a&#160;uličníci po ní kvůli tomu házívali na ulici košťály od zelí.</p>
			<p class="MLP-text para-style-override-1">Tak živořila Gervaisa dlouhé měsíce. Upadala ještě níž, nechávala si líbit nejhorší ústrky a&#160;den ze dne umírala pomalu hlady. Jak někde schrastila dvacetník, šla se hned napít a&#160;potom se potácela podél zdi. Ve čtvrti ji najímali tu a&#160;tam na nejšpinavější práce. Jednou večer se nějací lidé vsadili, že nesní něco strašlivě odporného; ona to snědla a&#160;vydělala si padesátník. Pan Marescot se rozhodl, že ji z&#160;pokoje v&#160;šestém poschodí vystěhuje. Ale protože nedávno předtím našli v&#160;díře pod schody starého Bru mrtvého, uvolil se domácí, že jí ten kutloch přenechá. Teď tedy bydlela v&#160;pelechu po starém Bru. Tam, na shnilé slámě, cvakala zuby s&#160;prázdným břichem, promrzlá na kost. Na hřbitově ji zřejmě nechtěli. Rozum už měla úplně zatemněný a&#160;nepomyslela už ani na to, že by mohla skočit ze šestého patra na dlážděný dvůr a&#160;skoncovat všechno najednou. Smrt si ji odnášela pomaloučku, kousek po kousku, a&#160;Gervaisa to musela doklepat až do konce v&#160;tom bídném životě, který si sama zavinila. Dokonce nikdo potom ani přesně nevěděl, nač vlastně zemřela. Říkalo se, že ji sklátila horečka. Ale po pravdě ji sklátila bída, špína a&#160;vyčerpanost z&#160;toho jejího pokaňkaného života. Zašla na špínu, jak se vyjádřili Lorilleuxovi. Jednou ráno byl na chodbě nějaký zápach, a&#160;tu si sousedé vzpomněli, že už ji dva dny neviděli; našli ji v&#160;pelechu už celou zelenou.</p>
			<p class="MLP-text para-style-override-1"><span>A&#160;starý Bazouge si pro ni přišel s&#160;truhlou na chudáky v&#160;podpaží. Byl toho dne zas jaksepatří nadraný, ale přitom v&#160;dobromyslné náladě a&#160;veselý jako rybička. Když poznal, s&#160;jakou partají má tu čest, utrousil pár filozofických úvah, zatímco si připravoval nádobíčko: „Inu, každej tam musí… Není zapotřebí se tlačit, je tam dost místa pro všechny… A&#160;trouba, kdo pospíchá, protože se tam stejně rychleji nedostane… Já chci jenom každýmu vyhovět. Jedněm se chce, druhým zas ne. Jak se v&#160;tom má potom jeden vyznat? Tahleta napřed nechtěla a&#160;potom zas najednou chtěla. A&#160;tak musela čekat… Ale už je tam, a&#160;o&#160;co, že se má lepší! Tak se do toho dáme!“</span></p>
			<p class="MLP-text para-style-override-1">A&#160;když vzal Gervaisu do těch svých velkých černých pracek, popadla ho něžnost; neobvykle jemně a&#160;opatrně zvedal tu ženskou, která po něm tak dlouho toužila. A&#160;když ji s&#160;otcovskou péčí ukládal do rakve, zablábolil mezi dvojím zaškytáním: „Víš… poslouchej… to jsem já, veselej Bibi, co mi říkají Utěšitel dam… Vidíš, teď už jsi šťastná. Tak pěkně spinkej, ty moje krasavice.“</p>
			<p class="Normal para-style-override-2"><span></span></p>
		</div>
</body>
</html>