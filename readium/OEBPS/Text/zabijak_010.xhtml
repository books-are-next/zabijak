<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
		<title>zabijak-7</title>
		<link href="../Styles/zabijak_idstyles.css" rel="stylesheet" type="text/css"/>
	</head>
	<body id="zabijak" xml:lang="cs-CZ">
		<div>
			<p id="toc_marker-6" class="MLP-uroven2-kapitola para-style-override-1">6</p>
			<p class="MLP-text-bez1radku para-style-override-1">Jedno<a id="x.37137"></a>u na podzim odvedla Gervaisa odpoledne prádlo jedné stálé zákaznici v&#160;ulici Portes-Blanches a&#160;octla se na dolním konci ulice Poissonnière zrovna ve chvíli, kdy se začínalo šeřit. Ráno zapršelo, vzduch byl velmi vlahý a&#160;opocená dlažba vydechovala vlhký pach. Pradlena, obtěžkaná velkým košem, se trochu zadýchala; zvolnila krok, poddala se malátnosti a&#160;šla do kopce s&#160;jakýmsi mlhavým pocitem smyslné touhy, ještě zesílené tou únavou. Docela ráda by si byla na něčem dobrém smlsla. Pak zvedla oči, uviděla tabulku <span class="MLP-znak-kurziva-11b">Marcadetova ulice</span> a&#160;najednou ji napadlo, že by mohla zajít do kovárny podívat se za Goujetem. Mnohokrát už ji vybízel, aby tam někdy zaskočila, až se bude chtít podívat, jak se kuje železo. Ostatně před druhými dělníky se bude ptát po Štěpánovi, aby to vypadalo, že sem přišla jen za chlapcem.</p>
			<p class="MLP-text para-style-override-1">Továrna na nýty a&#160;svorníky měla být někde tady, na tomhle konci Marcadetovy ulice, ale Gervaisa nevěděla přesně kde. Navíc ještě mnohde chyběla domovní čísla v&#160;místech, kde byly jen polozbořené baráky a&#160;mezi nimi nezastavěné parcely. V&#160;téhle ulici by nechtěla bydlet za nic na světě; byla to široká špinavá ulice, černá uhelným prachem ze sousedních továren, s&#160;propadlou dlažbou a&#160;vyjetými kolejemi, v&#160;nichž se držely kaluže hnijící vody. Po obou stranách se táhla řada skladišť, vysokých zasklených dílen a&#160;šedivých, jakoby nedostavěných budov, ukazujících holé cihly a&#160;trámy; neuspořádaná směsice chatrných zdí, na něž byly tu a&#160;tam přilepené pokoutní hotely a&#160;špinavé putyky a&#160;mezi nimiž zela prázdná místa, zarostlá trávou. Gervaisa se jenom pamatovala, že továrna je hned vedle vetešnictví, plného hadrů a&#160;starého železa, jakési špinavé díry, kam se vcházelo pod zem a&#160;kde prý, jak tvrdíval Goujet, leží zboží za statisíce franků. Snažila se orientovat uprostřed továrního hluku. Z&#160;úzkých komínků na střechách prudce vyrážely chuchvalce páry, z&#160;parní pily se v&#160;pravidelných intervalech ozývalo skřípání, jako když se najednou roztrhne kus plátna, půda se otřásala hukotem a&#160;dusotem strojů z&#160;továrny na knoflíky. Když se dívala nerozhodně k&#160;Montmartru a&#160;váhala, má-li se pustit ještě dál, srazil náhlý závan větru saze z&#160;vysokého komína přímo do ulice a&#160;celou ji zavalil kouřem; Gervaisa zalapala po dechu a&#160;zavřela oči, když tu najednou uslyšela pravidelné údery kladiv; ani o&#160;tom nevěděla, že stojí přímo naproti kovárně. Poznala to podle oné tmavé díry, plné hadrů.</p>
			<p class="MLP-text para-style-override-1">Zatím však pořád ještě váhala, protože nevěděla, kudy se dostane dovnitř. V&#160;prkenné ohradě byla díra a&#160;vedl tudy průchod jakoby rovnou na rumiště bouračky. V&#160;cestě byla velká louže bahnité vody a&#160;přes ni ležela dvě prkna. Nakonec se odhodlala přejít prkna, zahnula vlevo a&#160;octla se uprostřed samých převrácených vozů trčících ojemi do vzduchu a&#160;zbořených baráků, z&#160;nichž stály jen trámové kostry; málem v&#160;tom podivném lese zabloudila. Až vzadu svítil červený oheň do kalné tmy, našedlé zbytkem dohasínajícího dne. Bušení kladiv ustalo. Gervaisa se opatrně blížila kupředu k&#160;tomu světlu, ale najednou kolem ní přešel dělník s&#160;obličejem černým od uhlí a&#160;chundelatou kozí bradkou, a&#160;úkosem se na ni podíval očima, v&#160;nichž svítilo bělmo.</p>
			<p class="MLP-text para-style-override-1">„Prosím vás,“ zeptala se ho, „nepracuje tady takový chlapec, jmenuje se Štěpán… Je to můj syn.“</p>
			<p class="MLP-text para-style-override-1">„Štěpán, Štěpán,“ opakoval si pro sebe dělník chraplavým hlasem a&#160;kolébal se z&#160;nohy na nohu, „toho neznám.“</p>
			<p class="MLP-text para-style-override-1">Jak měl otevřená ústa, zavanul z&#160;něho alkohol jako ze starého sudu kořalky, když se vyrazí čep. A&#160;protože mu nad tím náhlým setkáním se ženskou v&#160;takovém temném zákoutí začínaly svítit oči, Gervaisa honem ucouvla a&#160;vypravila ze sebe: „Ale pan Goujet tady přece pracuje, viďte?“</p>
			<p class="MLP-text para-style-override-1">„Aha, Goujet, to se ví!“ řekl dělník. „Goujeta znám! Když tedy jdete za Goujetem, tak to musíte tamhle dozadu.“</p>
			<p class="MLP-text para-style-override-1">Otočil se a&#160;zavolal hlasem, který zněl jako nakřáplá trumpeta: „Hele, Zlatá tlamo, máš tu ňákou dámu!“</p>
			<p class="MLP-text para-style-override-1">Ale volání zaniklo v&#160;lomozu nakládaného železa. Gervaisa šla dozadu. Přišla k&#160;nějakým dveřím a&#160;nakoukla dovnitř. Byla to veliká hala a&#160;Gervaisa v&#160;první chvíli neviděla vůbec nic. Výheň, jakoby vyhaslá, svítila slabě v&#160;koutě jako vybledlá hvězda a&#160;ještě zesilovala dojem hloubky a&#160;tmy. Míhaly se tam velké stíny. Chvílemi přešla kolem ohně tmavá postava a&#160;zakryla ten poslední ostrůvek světla; mužští tu vypadali nepřirozeně velcí a&#160;pod šaty člověk tušil jejich mohutné údy. Gervaisa se neodvažovala dál a&#160;zavolala ode dveří polohlasně:</p>
			<p class="MLP-text para-style-override-1">„Pane Goujete! Pane Goujete…“</p>
			<p class="MLP-text para-style-override-1">Najednou se všechno ozářilo. Zasupěl měch a&#160;vyšlehl bílý plamen. Objevila se kůlna, ze všech stran uzavřená prkennými stěnami, mezi nimiž bylo vidět hrubé zdivo; rohy byly vyzděné cihlami. Popel a&#160;mour z&#160;ohniště pokrýval celou halu šedým povlakem. Z&#160;trámů visely pavučiny, obtěžkané nahromaděnou letitou špínou, jako by se tam sušily nějaké hadry. Kolem zdí ležely na policích, visely na hřebících anebo ležely pohozené v&#160;temných koutech všelijaké kusy starého železa, polámané nástroje, obrovské kleště a&#160;kladiva, ležící bez užitku a&#160;ukazující své pokřivené, zaprášené a&#160;neúhledné tvary. Bílý plamen plápolal stále víc, zářil stále jasněji a&#160;osvětloval jako vycházející slunce udusanou zem, na níž se hladká ocel čtyř kovadlin, zapuštěných do podstavců, leskla jako stříbro protkané zlatými nitkami.</p>
			<p class="MLP-text para-style-override-1">Teď teprve poznala Gervaisa u&#160;výhně Goujeta podle krásných světlých vousů. Štěpán tahal měch. Byli tu ještě dva další dělníci. Ale ona viděla jen Goujeta, vykročila dovnitř a&#160;postavila se před něj.</p>
			<p class="MLP-text para-style-override-1">„Vida! Paní Gervaisa!“ zvolal a&#160;obličej se mu rozzářil. „To je ale milé překvapení!“</p>
			<p class="MLP-text para-style-override-1">Ale protože se kamarádi začínali nějak divně tvářit, postrčil k&#160;matce Štěpána a&#160;dodal: „Přišla jste se podívat na chlapce… Je hodný a&#160;začíná už mít fortel.“</p>
			<p class="MLP-text para-style-override-1">„Ale namouduši, není to nic lehkého se sem k&#160;vám dostat!“ řekla. „Připadala jsem si tu jak někde na konci světa…“</p>
			<p class="MLP-text para-style-override-1">A&#160;pověděla, jak sem dobrodružně putovala. Pak se zeptala, jak to, že v&#160;dílně neznají Štěpána jménem. Goujet se dal do smíchu. Vysvětlil jí, že tady všichni říkají klukovi Zuávek, protože má vlasy nakrátko ostříhané jako africký pěšák. Zatímco spolu mluvili, plamen ve výhni pomalu slábl, protože Štěpán přestal tahat za měch; v&#160;kůlně, znovu potemnělé, narůžovělá záře dohasínala. Kovář se dojatě díval na Gervaisu, která se usmívala a&#160;vypadala v&#160;tom osvětlení velmi svěže. Když tak chvíli mlčky stáli v&#160;tom houstnoucím šeru, Goujet jako by se najednou rozpomněl, a&#160;promluvil: „Když dovolíte, paní Gervaiso, já tu musím ještě něco dodělat. Zůstanete tu, viďte? Nikomu tady nepřekážíte.“</p>
			<p class="MLP-text para-style-override-1">A&#160;zůstala. Štěpán se znovu pověsil na měch. Výheň zaplápolala, až odletovaly jiskry; Štěpán chtěl matce ukázat, jakou má sílu, a&#160;foukal jako vichřice. Goujet stál u&#160;výhně s&#160;kleštěmi v&#160;ruce, hlídal tam železnou tyč a&#160;čekal, až bude dost rozpálená. Jasná záře na něj vrhala prudké světlo bez jediného stínu. Košili s&#160;vyhrnutými rukávy měl u&#160;krku rozhalenou, bylo vidět jeho holé paže a&#160;nahou hruď s&#160;růžovou dívčí pletí, na níž se kadeřily světlé chloupky. Jak tu stál s&#160;hlavou trochu skloněnou mezi mohutnými svalnatými rameny, s&#160;pozorným obličejem a&#160;bleděmodrýma očima, upřenýma bez jediného zamrkání do plamenů, vypadal jako odpočívající obr, obraz klidné a&#160;sebevědomé síly. Když byla tyč do běla, popadl ji do kleští a&#160;na kovadlině ji lehkými údery kladiva stejnoměrně přesekal na malé kousky, jako by ulamoval sklo. Potom dal kusy zpátky do ohně, odtud je jeden po druhém vytahoval a&#160;dával jim tvar. Koval šestihranné nýty. Vložil kus železa do hřebovnice, roztloukl konec, který měl tvořit hlavičku, vyrovnal všech šest hran a&#160;odhodil hotový nýt, ještě červený, na černou zem, kde rudá skvrna pomalu dohasínala; to všechno dělal jen nepřetržitými pravidelnými údery pětiliberního kladiva, kterým pohupoval v&#160;pravé ruce, a&#160;při každé ráně doklepl nějakou maličkost. Otáčel a&#160;koval železo s&#160;takovou zručností, že při tom mohl mluvit s&#160;lidmi kolem a&#160;dívat se na ně. Kovadlina zvonila jako stříbro. Goujet neměl na čele jedinou kapku potu, tvářil se jakoby nic a&#160;klepal klidně do kovadliny, jako by ho to nestálo o&#160;nic víc námahy, než když si doma večer vystřihuje obrázky.</p>
			<p class="MLP-text para-style-override-1">„Tohle, to jsou jen malé nýty, dvacetimilimetrové!“ vykládal Gervaise, která se ho vyptávala. „Těch udělá člověk za den i&#160;tři sta… Jenomže musí být na to cvik, protože se ruka brzo unaví…“</p>
			<p class="MLP-text para-style-override-1">A&#160;když se ho zeptala, jestli kvečeru nemívá už zemdlené zápěstí, dal se do srdečného smíchu. Copak si o&#160;něm myslí, že je nějaká slečinka? Za těch patnáct let už ta jeho ruka něco pamatuje! Od ustavičného držení kladiva a&#160;kleští je už sama ze železa! Ale Gervaisa má pravdu; kdyby si chtěl s&#160;jeho pětiliberním kladivem zahrávat nějaký panáček, který v&#160;životě neukoval hřebík ani svorník, byl by z&#160;toho za dvě hodiny namožený. Vypadá to jako nic, ale dovede to někdy za pár let ztrhat důkladné chlapy. Druzí dva dělníci bušili mezitím také, jeden přes druhého. V&#160;záři výhně poskakovaly jejich veliké stíny, železo vytahované z&#160;ohně svítilo na temném pozadí jako rudé blesky, zpod kladiv se rozstřikovaly snopy jisker a&#160;zářily kolem kovadlin jako trsy slunečních paprsků. A&#160;Gervaisa cítila, jak ji ten ruch kovárny přitahuje, najednou byla spokojená a&#160;nechtělo se jí vůbec odejít. Velkou oklikou zrovna obcházela dílnu, aby se dostala ke Štěpánovi a&#160;nepopálila si přitom někde ruce, když najednou uviděla vcházet toho umouněného vousatého dělníka, kterého se prve ptala na dvoře.</p>
			<p class="MLP-text para-style-override-1">„Tak už jste ho našla, paničko?“ řekl s&#160;poťouchlým úsměvem ožraly. „Víš, Zlatá tlamo, to já jsem ti sem tuhle milostpaní poslal…“</p>
			<p class="MLP-text para-style-override-1">Říkalo se mu Nevymáchaná huba nebo také Duha, protože vytáhl denně při práci litr ostré kořalky; jinak byl cvočkář na slovo vzatý a&#160;vykutálená kopa. Teď si zašel na frťana, protože se mu zdálo, že už nemá dost páry, aby vydržel do šesti. Když zjistil, že Zuávek se jmenuje Štěpán, přišlo mu to hrozně k&#160;smíchu a&#160;rozchechtal se na celé kolo, až bylo vidět jeho černé zuby. Najednou Gervaisu poznal. Vždyť prý ještě včera popíjel dvě deci s&#160;Coupeauem! Jen ať se Coupeau zeptá, kdo je to Nevymáchaná huba čili Duha, a&#160;on jí hned řekne: Jó, to je sekáč! Zatracenej neřád Coupeau! Ale hodnej kluk, to se musí nechat, zaplatí rundu, i&#160;když třeba není na řadě.</p>
			<p class="MLP-text para-style-override-1">„To jsem moc rád, že jsem poznal jeho ženu!“ opakoval pořád. „On si to zaslouží, mít takovouhle hezkou ženskou… Co říkáš, Zlatá tlamo, viď že je milostpaní hezká ženská?“</p>
			<p class="MLP-text para-style-override-1">Dvořil se Gervaise a&#160;tlačil se na ni tak, že honem zvedla koš a&#160;držela jej před sebou, aby dělníka udržela v&#160;patřičné vzdálenosti. Goujetovi to nebylo po chuti, ale pochopil, že si z&#160;něho kamarád střílí kvůli jeho přátelství k&#160;Gervaise, a&#160;křikl na něho: „Tak co, ty flákači, kdy se dáme do těch čtyřicítek…? Máš na to kuráž, teď když máš nakoupíno, ty vožungře jeden?“</p>
			<p class="MLP-text para-style-override-1">Kovář měl na mysli zakázku velkých nýtů, na které museli být u&#160;kovadliny dva.</p>
			<p class="MLP-text para-style-override-1">„Třeba hned, jestli chceš, ty nemluvně!“ odpověděl Nevymáchaná huba zvaný Duha. „Ještě si to cucá palec, a&#160;už by si to chtělo hrát na chlapa! Nic ti nepomůže, že seš takovej čahoun… To já už jsem strčil do kapsy jinačí!“</p>
			<p class="MLP-text para-style-override-1">„Dobře, tak teda hned. Pojď sem, rozdáme si to!“</p>
			<p class="MLP-text para-style-override-1">„Už na tebe čekám, ty chudinko!“</p>
			<p class="MLP-text para-style-override-1">Vyzývali se navzájem, rozpáleni Gervaisinou přítomností. Goujet dal do výhně kusy železa, už předem nasekané, a&#160;potom připevnil na kovadlinu hřebovnici velkého kalibru. Jeho druh vzal u&#160;zdi dva desetikilové perlíky, dvě velké sestry, kterým dělníci v&#160;kovárně říkali Fifina a&#160;Adéla. A&#160;vytahoval se dál. Vykládal, jak koval dvaasedmdesát nýtů pro maják v&#160;Dunkerque, hotové skvosty prý to byly, do muzea by se mohly dát, jak byly nádherně udělané. Mordsethadry, on se přece nebojí žádné konkurence, druhýho takovýho sekáče jako on by nenašli, ani kdyby prolezli všechny fabriky v&#160;Paříži. Bude psina, teď něco uvidíme.</p>
			<p class="MLP-text para-style-override-1">„Milostpaní nás posoudí!“ řekl a&#160;otočil se k&#160;pradleně. „Tak už dost řečí!“ okřikl ho Goujet. „Zuávku, zatáhni za to! Pořád to nehřeje, chlapče!“</p>
			<p class="MLP-text para-style-override-1">Ale Nevymáchaná huba zvaný Duha se ještě zeptal: „Tak děláme dohromady?“</p>
			<p class="MLP-text para-style-override-1">„Kdepak! Každý sám, kamaráde.“</p>
			<p class="MLP-text para-style-override-1">Tento návrh zapůsobil jako studená sprcha; vzdor své nabroušené vyřídilce zůstal kamarád najednou stát jako opařený. Aby čtyřicetimilimetrové svorníky dělal jen jeden člověk, to ještě nikdo neviděl; k&#160;tomu navíc měly být s&#160;kulatou hlavičkou, což byla náramně zapeklitá práce, opravdový mistrovský kousek. Ostatní tři dělníci nechali práce a&#160;přišli se podívat; jeden z&#160;nich, hubený dlouhán, se vsadil o&#160;láhev vína, že to Goujet prohraje. Zatím si oba kováři vybrali každý jeden perlík, se zavřenýma očima, protože Fifina vážila o&#160;půl libry víc než Adéla. Nevymáchaná huba zvaný Duha měl štěstí, sáhl po Adéle. Goujetovi připadla Fifina. A&#160;než se železo rozpálilo doběla, postavil se první, kterému se vrátila kuráž, ke kovadlině a&#160;házel zamilovaně očima po pradleně. Zeširoka se rozkročil, podupával nohou jako šlechtic, když se chystá k&#160;souboji, a&#160;rozpřahoval se, jako by už mával Adélou. Hrom do toho, na tohle on je přece machr! Dokázal by i&#160;Vendomský sloup rozmlátit na placku!</p>
			<p class="MLP-text para-style-override-1">„Tak začni!“ řekl Goujet a&#160;sám položil do hřebovnice kus železa tlustý jako dívčí zápěstí.</p>
			<p class="MLP-text para-style-override-1">Nevymáchaná huba zvaný Duha se zaklonil a&#160;rozhoupal Adélu oběma rukama. Malý, suchý dělník s&#160;kozí bradkou a&#160;vlčíma očkama, která svítila pod rozcuchanou kšticí, se při každé ráně kladivem ohýbal vedví a&#160;nadskakoval od země, jako by ho to strhávalo s&#160;sebou. Byl to zuřivec, rval se s&#160;tím železem ze vzteku, že je tak tvrdé, a&#160;dokonce si někdy spokojeně zabručel, když měl dojem, že mu zasadil pořádnou ránu. Možná že jiným dělníkům kořalka zeslabovala ruce, ale on ji potřeboval mít v&#160;žilách místo krve. Sklenička, kterou vypil před chvílí, mu rozehřála tělo jako kotel a&#160;on v&#160;sobě cítil náramnou sílu jako parní stroj. Však se ho taky železo dneska bojí! A&#160;on mu dá co proto, roztluče je na kaši! Adéla tancovala, že byla radost se podívat. To jsou baletní skoky! Vyhazovala nohy do vzduchu jako nějaká hopsanda z&#160;Elysée-Montmartru, když ukazuje krajkové kalhotky; protože tohle nebyla žádná legrace, železo je potvora, vychladne ti div ne pod kladivem. Třiceti ranami vykoval Nevymáchaná huba hlavu svorníku. Ale oddychoval jako lokomotiva, oči měl navrch hlavy a&#160;soptěl vzteky, protože cítil, jak mu lupe v&#160;ramenou. Poskakoval, nadával a&#160;v&#160;tom zápalu dal ještě dvě rány navrch, jenom aby se pomstil za tu dřinu. Když to vytáhl z&#160;hřebovnice, byl svorník celý sražený a&#160;hlava mu seděla nakřivo jako hrbatému.</p>
			<p class="MLP-text para-style-override-1">„Tak co? Jako vymalovaný, že?“ řekl přesto se svou obvyklou drzostí, když ukazoval své dílo Gervaise.</p>
			<p class="MLP-text para-style-override-1">„Já se v&#160;tom nevyznám,“ odpověděla pradlena zdrženlivě.</p>
			<p class="MLP-text para-style-override-1">Ale viděla dobře na svorníku poslední dvě rány, jak se do něho Adéla zaryla hranou, a&#160;měla náramnou radost; kousla se do rtů, aby se nemusela smát, protože teď měl Goujet všechny naděje na vítězství.</p>
			<p class="MLP-text para-style-override-1">Bylo teď na něm. Než se do toho pustil, podíval se na Gervaisu pohledem plným důvěry a&#160;něhy. Pak beze spěchu odstoupil a&#160;začal <span>bušit</span> kladivem svrchu, mohutnými pravidelnými rozmachy. Tloukl podle starého osvědčeného způsobu, přesnými, houpavými, pružnými pohyby. Fifina v&#160;jeho rukou neposkakovala jako kankánová tanečnice v&#160;zaplivané putyce; nadnášela se vzhůru a&#160;dopadala pravidelně do taktu jako vznešená dáma, která s&#160;vážnou tváří tančí klasický menuet. Podpatky Fifiny podupávaly důstojně do taktu a&#160;dopadaly na rozžhavené železo, na hlavičku svorníku s&#160;rozmyslem a&#160;uměním, nejdřív roztloukly železo uprostřed a&#160;potom mu daly tvar celou řadou rytmických a&#160;přesných úderů. Goujetovi ovšem neproudila v&#160;žilách kořalka, ale krev, čistá krev se hnala mohutným proudem až do bušícího perlíku a&#160;řídila jeho údery. Nádherný pohled na toho chlapíka při práci! Prudká záře z&#160;výhně mu svítila přímo do obličeje. Krátké vlasy, zkadeřené nad nízkým čelem, a&#160;krásný plavý vous, vlnivě splývající, jako by mu rozzářily a&#160;osvětlovaly svými zlatými nitkami celý obličej opravdu jako ze zlata. Pod tím krk jako sloup, bílý jako hrdlo dítěte; mohutný hrudník, tak široký, že by tam měla žena napříč dost místa na spaní; ramena a&#160;paže, jako by je sochař vytesal přesně podle obra z&#160;nějakého muzea. Když se rozpřáhl, bylo vidět, jak mu nabíhají svaly, hory masa, převalující se a&#160;tuhnoucí pod kůží. Ramena, celý hrudník i&#160;krk se napínaly. Šířil kolem sebe záři, byl najednou krásný a&#160;všemohoucí jako bůh. Dvacetkrát už spustil Fifinu a&#160;oči měl neustále upřené na železo; po každé ráně si oddechl a&#160;zatím mu stékaly po spáncích jen dvě velké krůpěje potu. Počítal: jedenadvacet, dvaadvacet, třiadvacet. A&#160;Fifina klidně dělala dál taneční poklony jako urozená dáma.</p>
			<p class="MLP-text para-style-override-1">„To je ale komediant!“ zabručel posměšně Nevymáchaná huba zvaný Duha.</p>
			<p class="MLP-text para-style-override-1">A&#160;Gervaisa, stojící proti Zlaté tlamě, se dívala s&#160;dojatým úsměvem. Bože, jsou ti mužští ale hloupí! Vždyť tihle dva buší do nýtů jen proto, aby se jí dvořili! Dobře pochopila, že těmi údery kladiv zápasí vlastně o&#160;ni. Byli jako dva velcí rudí kohouti, kteří se napařují před malou bílou slepičkou. Jsou to ale nápady, ne? Srdce mívá někdy, namouvěru, podivné způsoby, jak se vylít. Ano, ty hromové rány Adély a&#160;Fifiny na kovadlinu tu padají pro ni; pro ni se tu roztlouká všechno to železo; pro ni se otřásá celá kovárna, plápolá oheň jako požár, odletují snopy žhavých jisker. Kovají tu pro ni lásku a&#160;zápolí o&#160;to, kdo ji ukuje lépe. A&#160;po pravdě řečeno, Gervaisu to těšilo, protože ženy mají vždycky rády, když se jim někdo dvoří. Zvlášť údery Goujetova perlíku nacházely v&#160;jejím srdci odezvu. Vyzváněly tam jako na kovadlině jásavou melodii, doprovázející prudký tep její krve. Mohlo to vypadat jako hloupost, ale ona cítila, jak jí tam do prsou vniká cosi pevného, silného, jako kus železa z&#160;toho svorníku. Za soumraku, než sem přišla, cítila na zvlhlém chodníku jakousi nejasnou touhu, měla chuť na dobré sousto. A&#160;teď byla uspokojena, jako by jí údery Goujetova kladiva úplně ukojily. Teď už neměla nejmenší pochybnost, že zvítězí on. Jemu bude patřit. Nevymáchaná huba zvaný Duha je příliš ošklivý v&#160;té špinavé kazajce a&#160;umaštěných modrácích, a&#160;poskakuje jako opice, která utekla z&#160;klece. Čekala, celá uzardělá horkem, ale přesto šťastná, a&#160;pociťovala přímo rozkoš, jak jí otřásaly celým tělem poslední údery Fifiny.</p>
			<p class="MLP-text para-style-override-1">Goujet pořád ještě počítal.</p>
			<p class="MLP-text para-style-override-1">„A&#160;osmadvacet!“ křikl konečně a&#160;postavil perlík na zem. „Hotovo, můžete se podívat.“</p>
			<p class="MLP-text para-style-override-1">Hlava svorníku byla hladká, čistá, bez jediného kazu, učiněná zlatnická práce, jako kdyby ji v&#160;kadlubu odlil. Dělníci si ji prohlíželi a&#160;pokyvovali hlavami; to se musí nechat, klobouk dolů! Nevymáchaná huba zvaný Duha se pokoušel odbýt to žertem, ale zabreptal se a&#160;nakonec se s&#160;dlouhým nosem vrátil ke své kovadlině. Gervaisa se přitiskla ke Goujetovi, jako aby lépe viděla. Štěpán mezitím pustil měch a&#160;v&#160;kovárně se znovu začínalo šeřit, jako když rudé slunce zapadá; najednou se rozhostila hluboká tma. Kováři i&#160;pradleně bylo sladce, když cítili, jak je ta tma obklopuje zde v&#160;kůlně, černé od sazí a&#160;pilin, kde se vznášel pach starého železa. Připadali si tak sami, jako by byli na milostné schůzce někde v&#160;houští ve Vincenneském lesíku. Vzal ji za ruku, jako kdyby ji byl dobyl a&#160;teď mu patřila.</p>
			<p class="MLP-text para-style-override-1">Když byli venku, nepromluvili ani slovo. Kováře nic nenapadlo; řekl jen, že si mohla Štěpána odvést domů, kdyby ještě nezbývalo půl hodiny práce. Gervaisa už byla na odchodu, ale Goujet ji znovu zavolal zpátky, chtěl s&#160;ní ještě pár minut pobýt.</p>
			<p class="MLP-text para-style-override-1">„Pojďte, ještě jste všechno neviděla… Je to strašně zajímavé, doopravdy!“</p>
			<p class="MLP-text para-style-override-1">Zavedl ji napravo do jiné haly, kde majitel zaváděl strojovou výrobu. Na prahu zaváhala, padl na ni bezděčný strach. Rozlehlá hala se otřásala pohybem strojů, míhaly se tam veliké stíny a&#160;mezi nimi tu a&#160;tam zazářil červený ohýnek. Ale Goujet ji s&#160;úsměvem upokojil a&#160;ujistil ji, že se nemusí ničeho bát. Musí jen dávat pozor, aby se jí sukně nedostaly příliš blízko k&#160;ozubeným kolům. Šel napřed a&#160;ona za ním v&#160;tom ohlušujícím rámusu, kde to všelijak hvízdalo a&#160;hučelo, v&#160;oblacích dýmu, kde se míhaly jako mátohy začernění muži v&#160;plné práci a&#160;kde se pohybovala chapadla strojů jako lidské paže, takže nakonec nebyli lidé od strojů ani k&#160;rozeznání. Uličky byly velmi úzké, museli překračovat všelijaké překážky, vyhýbat se děrám, uhnout ke straně, aby mohl projet vozík. Nebylo slyšet vlastního slova. Neviděla pořád ještě nic, všechno jí tančilo před očima. Najednou měla pocit, jako by jí nad hlavou mávala veliká křídla, zvedla oči, zůstala stát a&#160;dívala se na transmise, dlouhé řemeny, táhnoucí se u&#160;stropu jako obrovská pavučina, jejíž každé vlákno se neustále donekonečna odvíjí. Parní stroj byl schovaný v&#160;koutě za nízkou cihlovou zídkou; řemeny jako by běhaly samy od sebe, jako by čerpaly svou sílu odněkud z&#160;hlubin tmy, a&#160;jejich ustavičný, pravidelný a&#160;neslyšný pohyb připomínal let nočního ptáka. Ale Gervaisa málem upadla, protože zakopla o&#160;jednu z&#160;rour, které se rozvětvovaly po udusané zemi a&#160;rozváděly ostrý vítr od ventilátoru k&#160;jednotlivým malým výhním u&#160;strojů. Goujet jí to hned před­vedl a&#160;pustil vzduch do jedné výhně; do všech čtyř stran vyšlehly vějířovitě veliké plameny jako ohnivé zubaté okruží, oslnivě bílé, jen lehounce zbarvené do červena. Světlo z&#160;nich bylo tak jasné, že lampičky dělníků vypadaly jako kapičky stínů ve slunečním svitu. Pak přešli ke strojům a&#160;Goujet musel zesílit hlas, když jí všechno vysvětloval. Ukázal jí mechanické nůžky, které polykaly železné tyče, při každém sevření jich kus ukously a&#160;vzadu vyplivovaly železné kousky jeden za druhým; vysoké a&#160;složité stroje na výrobu nýtů a&#160;svorníků, které jediným otočením mohutného šroubu vylisovaly celou hlavičku; stroje na hlazení povrchu s&#160;litinovými brusy, velkými litinovými koulemi, které zuřivě svištěly vzduchem pokaždé, když se na nich hladil nějaký kus; stroje na řezání závitů, obsluhované ženami; vyráběly šrouby i&#160;matice za pravidelného klapotu ocelového soukolí, lesknoucího se pod nánosem oleje. Gervaisa tak mohla sledovat celý postup práce od železných tyčí, které tu stály opřené o&#160;stěny, až k&#160;hotovým svorníkům a&#160;nýtům, jichž tu byly v&#160;koutech plné bedny. Nakonec to všechno pochopila, usmála se a&#160;pokývala hlavou. Ale přece jen se jí pořád trochu svíralo hrdlo, tísnilo ji, že je tak malá a&#160;křehká mezi těmi drsnými chlapy, obrábějícími železo, a&#160;každou chvíli se polekaně otočila, když se ozvalo tlumené zaječení brusky. Zvykla si už na pološero, a&#160;když občas z&#160;některé výhně prudce vyšlehly svítivé plameny, viděla v&#160;koutech nehybně stojící muže, kteří řídili supavý tanec setrvačníků a&#160;kol. A&#160;mimoděk se pořád musela obracet nahoru ke stropu, kde byl život, kde byla krev všech těch strojů, zvedala oči a&#160;dívala se, jak tam plavně létají řemeny a&#160;jak se přenáší jejich obrovská tichá síla v&#160;mlhavém šeru trámoví.</p>
			<p class="MLP-text para-style-override-1">Goujet se mezitím zastavil před jedním ze strojů na výrobu nýtů. Zamyšleně tam stál se sklopenou hlavou a&#160;upřeně se díval. Stroj koval čtyřicetimilimetrové nýty klidně a&#160;lehce jako nějaký obr. A&#160;ve skutečnosti to bylo velmi jednoduché. Jeden dělník vytáhl kus železa z&#160;výhně, druhý jej položil do hřebovnice, jíž ustavičně protékal pramínek vody, aby se nepřehrála, a&#160;bylo to; šroub sjel dolů a&#160;na zem vypadl nýt s&#160;hlavičkou tak kulatou, jako by ji odlil v&#160;kadlubu. Za dvanáct hodin jich ten zatracený stroj vyrobil na metráky. Goujet nebyl zlý člověk, ale někdy měl chuť popadnout Fifinu a&#160;rozmlátit celou tuhle mašinu na padrť, ze zlosti, že má paže silnější než on. Býval z&#160;toho nešťastný, i&#160;když si to rozumně rozebíral a&#160;říkal si, že lidské tělo nemůže soupeřit se železem. Jednoho dne asi stroj dělníka zabije, o&#160;tom není pochyby; už teď jim klesl denní plat z&#160;dvanácti franků na devět a&#160;říká se, že půjde ještě dolů. Nebylo opravdu nic veselého na těch obludách, které chrlily nýty a&#160;svorníky, jako by dělaly jitrnice. Díval se na tenhle stroj dobré tři minuty bez jediného slova se svraštěným obočím a&#160;krásným světlým vousem výhrůžně naježeným. Potom mu však rysy pomalu zjihly v&#160;mírný a&#160;odevzdaný výraz. Otočil se k&#160;Gervaise, která se k&#160;němu tiskla, a&#160;řekl se smutným úsměvem: „Vidíte, tohleto nás asi všechny vyřadí do starého železa. Ale jednou to možná přinese štěstí a&#160;blahobyt všem lidem.“</p>
			<p class="MLP-text para-style-override-1">Gervaisu pramálo zajímalo štěstí a&#160;blahobyt všech lidí. Prohlásila, že strojové svorníky nejsou dobře udělané.</p>
			<p class="MLP-text para-style-override-1">„Rozumíte,“ zvolala zapáleně, „jsou udělané až příliš dobře… to mně se víc líbí ty vaše. Na nich je aspoň vidět dovedná ruka.“</p>
			<p class="MLP-text para-style-override-1">Udělala mu těmi slovy velikou radost, protože měl jednu chvíli strach, že jím bude pohrdat, až ty stroje uvidí. Hrom to vem, je sice silnější než Nevymáchaná huba, ale stroje jsou silnější než on, nic naplat. Když se s&#160;ní konečně na dvoře rozloučil, tiskl jí ruku tak silně, div ji nezlámal; to všechno z&#160;té veliké radosti.</p>
			<p class="MLP-text para-style-override-1">Pradlena chodila každou sobotu ke Goujetovům odvádět prádlo. Bydleli pořád ještě v&#160;malém domě v&#160;Nové Zlatnické ulici. První rok jim těch pět set franků pravidelně splácela po dvaceti francích měsíčně; aby se nepletly účty, sečetlo se to vždy až na konci měsíce a&#160;Gervaisa doplatila, co zbývalo do dvaceti franků, protože prádlo nestálo Goujetovy víc než sedm až osm franků. Tak tedy už splatila asi polovinu dluhu, když jednou o&#160;kvartále nevěděla kudy kam, protože jí zákazníci nezaplatili, a&#160;musila běžet ke Goujetovým, aby si vypůjčila na činži. Potom se na ně ještě dvakrát obrátila, když potřebovala zaplatit mzdu dělnicím, takže dluh teď zase vzrostl na čtyři sta pětadvacet franků. Teď už jim nesplácela ani halíř, odpočítávalo se jen prádlo. Ne že by pracovala méně nebo že by obchod nešel. Naopak. Ale peníze jako by utíkaly z&#160;domu, vždycky se nějak rozkutálely, a&#160;ona byla ráda, když vůbec vyšla. Inu, hlavně že se člověk uživí, ne? Nesmí si přece naříkat. Pozvolna tloustla a&#160;poddávala se veškerému pohodlí, které si vyžadovalo její rostoucí bříško; neměla už ani sílu děsit se při pomyšlení na budoucnost. Co se dá dělat, nějaké peníze vždycky budou a&#160;darmo by zrezivěly, kdyby je ukládala stranou. Paní Goujetová se přesto k&#160;Gervaise chovala stále mateřsky a&#160;laskavě. Někdy jí dělávala mírné kázání, ne kvůli těm penězům, ale proto, že ji měla ráda a&#160;bála se, aby to s&#160;ní nějak špatně neskončilo. O&#160;svých penězích nikdy nemluvila. Anebo když, tak jen s&#160;velkými ohledy.</p>
			<p class="MLP-text para-style-override-1">Druhý den po návštěvě Gervaisy v&#160;kovárně byla zrovna poslední sobota v&#160;měsíci. Když došla ke Goujetovým, kam vždycky chodila sama, byla už od koše tak zmožená, že dobré dvě minuty sotva popadala dech. To nikdo neví, jak se prádlo pronese, zvlášť když jsou tam prostěradla.</p>
			<p class="MLP-text para-style-override-1">„Nesete všechno?“ zeptala se paní Goujetová.</p>
			<p class="MLP-text para-style-override-1">Na tohle ona byla velmi přísná. Vždycky chtěla, aby se prádlo přineslo všechno, aby nechyběl jediný kousek; prý kvůli pořádku, říkávala. A&#160;ještě jednu věc požadovala, aby pradlena přišla přesně ve stanovený den a&#160;vždycky ve stejnou hodinu; tak prý se aspoň nikdo z&#160;nich nepřipravuje o&#160;čas.</p>
			<p class="MLP-text para-style-override-1">„Ó ano, je tam všechno,“ odpověděla Gervaisa a&#160;usmála se. „Však víte, že nemám ráda žádné resty.“</p>
			<p class="MLP-text para-style-override-1">„To je pravda,“ uznala paní Goujetová. „Začínáte mít chyby, ale tuhle ještě ne.“</p>
			<p class="MLP-text para-style-override-1">A&#160;zatímco pradlena vyndávala prádlo z&#160;koše a&#160;kladla je na postel, stará paní si pochvalovala. Gervaisa nikdy nic nepřipálí, netrhá prádlo jako tolik jiných pradlen a&#160;nerve žehličkou knoflíky. Jenom dává trochu moc modřidla a&#160;na košilích příliš škrobí náprsenky.</p>
			<p class="MLP-text para-style-override-1">„Podívejte, vždyť je to jako prkno!“ řekla a&#160;ohnula náprsenku, až zapraskala. „Syn si nestěžuje, ale musí ho to řezat do krku… Zítra bude mít krk celý rozedřený, až se vrátíme z&#160;Vincennes.“</p>
			<p class="MLP-text para-style-override-1">„Ne, to není možné!“ zvolala Gervaisa celá nešťastná. „Sváteční košile musí být trochu tuhá, když to nemá vypadat jako kus hadru. Jen se podívejte na nóbl panstvo… Já žehlím všechno vaše prádlo sama. Nikdy se ho žádná dělnice ani nedotkne a&#160;já si s&#160;ním dávám takovou práci jako nikdo jiný, věřte mi. Radši desetkrát bych ho přežehlila, protože je to pro vás, víte.“</p>
			<p class="MLP-text para-style-override-1">Nepatrně se začervenala a&#160;nakonec věty jen potichu zadrmolila. Bála se, aby na ní nebylo vidět, s&#160;jakou radostí sama žehlí Goujetovy košile. Nemyslela při tom samozřejmě na nic špatného, ale přece jen se za to trochu styděla.</p>
			<p class="MLP-text para-style-override-1">„Vždyť já vaší práci nic nevytýkám, to já vím, že všechno prádlo od vás je dokonalost sama!“ řekla paní Goujetová. „Tak například tenhle čepeček je úplný skvost. To jen vy umíte takhle jemně vyžehlit výšivku. A&#160;varhánky jsou tak pěkně naskládané, jeden jako druhý! Jen nechte být, vaši ruku já poznám na první pohled! Když svěříte dělnici třeba utěrku, hned se to pozná… Budete jenom dávat trochu méně škrobu, viďte? Goujetovi na tom ani nezáleží, aby vypadal jako pán.“</p>
			<p class="MLP-text para-style-override-1">Mezitím vzala knížku a&#160;škrtala perem odvedené kusy prádla. Všechno bylo v&#160;pořádku. Když počítaly, kolik to dělá, všimla si, že jí Gervaisa účtuje za čepeček třicet centimů; zdálo se jí to moc, ale pak musila uznat, že běžné prádlo není u&#160;Gervaisy vůbec drahé; pánská košile pětadvacet centimů, dámské spodky dvacet, povlak na polštář sedm a&#160;půl, zástěra pět, ne, to doopravdy není moc, když se uváží, že jiné pradleny berou za každý kus o&#160;dva centimy nebo i&#160;o&#160;celý pětník víc. Pak si Gervaisa odpočítala špinavé prádlo, stará paní si je zapsala a&#160;pradlena je narovnala do koše. Ale pořád se ještě neměla k&#160;odchodu, zrozpačitěla a&#160;měla na jazyku jakousi prosbu, která jí byla velmi trapná.</p>
			<p class="MLP-text para-style-override-1">„Paní Goujetová,“ řekla konečně, „kdyby vám to nevadilo, já bych si tenhle měsíc vzala za prádlo.“</p>
			<p class="MLP-text para-style-override-1">Byl to zrovna velmi vydatný měsíc, před chvilkou to spolu vypočítaly na deset franků pětatřicet. Paní Goujetová se na ni chvíli vážně dívala. Pak odpověděla: „Jak chcete, děvenko. Nechci vám ty peníze odmítnout, když je potřebujete… Ale takhle ten svůj dluh nesplatíte; rozumíte, říkám vám to jenom kvůli vám. Doopravdy, měla byste být na peníze opatrnější!“</p>
			<p class="MLP-text para-style-override-1">Gervaisa vyslechla to kázání se sklopenou hlavou a&#160;nakonec jen něco zakoktala. Deset franků jí prý zrovna ještě chybí k&#160;zaplacení směnky, kterou podepsala uhlíři za koks. Ale při slově směnka paní Goujetová najednou zpřísněla. Gervaisa prý by si měla vzít příklad z&#160;ní; od té doby, co synovi snížili denní mzdu z&#160;dvanácti franků na devět, omezila všechna vydání. Když člověk není v&#160;mládí rozumný, musí pak ve stáří hladovět. Přitom ještě Gervaise neřekla, že jí dává prát prádlo jen proto, aby jí umožnila splatit dluh; dřív si prala všechno sama a&#160;bude si prát zase, kdyby ji to mělo pokaždé stát takové peníze. Když měla Gervaisa svých deset franků a&#160;sedm pětníků v&#160;hrsti, poděkovala a&#160;hleděla honem zmizet. Sotva byla na chodbě, cítila se zas dobře a&#160;bylo jí skoro do tance; byla už na všelijaké starosti s&#160;těmi špinavými penězi pomalu zvyklá, uměla už na takové nepříjemnosti rychle zapomínat a&#160;myslet jen na to, že z&#160;nich šťastně vyvázla, prozatím, než přijdou nové.</p>
			<p class="MLP-text para-style-override-1">Právě tu sobotu zažila také Gervaisa podivné setkání, když se vracela od Goujetů po schodech. Musela se s&#160;košem přitlačit k&#160;zábradlí, aby kolem ní mohla projít nahoru vysoká prostovlasá žena, nesoucí jen tak v&#160;ruce v&#160;papíru zabalenou, úplně čerstvou makrelu, ještě s&#160;krvácejícími žábrami. A&#160;najednou v&#160;ní poznala Virgínii, tu holku, kterou tenkrát v&#160;prádelně vyplatila na holý zadek. Obě se na sebe upřeně podívaly. Gervaisa přivřela oči, protože v&#160;té chvíli čekala, že jí makrela přiletí do obličeje. Ale ne, Virgínie se jen zlehka pousmála. A&#160;tak pradlena, která zatarasovala košíkem schodiště, chtěla projevit zdvořilost.</p>
			<p class="MLP-text para-style-override-1">„Promiňte, prosím!“ omluvila se.</p>
			<p class="MLP-text para-style-override-1">„Ale nic se nestalo!“ odpověděla vysoká tmavovláska.</p>
			<p class="MLP-text para-style-override-1">Zůstaly stát uprostřed schodiště a&#160;daly se do řeči, rázem z&#160;nich byly nejlepší přítelkyně a&#160;ani slovem se nezmínily o&#160;tom, co bylo. Z&#160;Virgínie, které teď bylo pětadvacet, se stala překrásná žena, urostlá, obličej měla trochu protáhlý a&#160;po stranách dva prameny vlasů černých jako uhel. Hned o&#160;sobě všechno vypověděla, aby ukázala, že není jen tak někdo; je už vdaná, na jaře si vzala bývalého truhlářského dělníka, který přišel z&#160;vojny a&#160;uchází se teď o&#160;místo strážníka, protože státní služba je vždycky jistější, a&#160;pak, je to něco lepšího. Teď mu byla zrovna koupit tuhle makrelu.</p>
			<p class="MLP-text para-style-override-1">„On by se vám po makrelách utloukl!“ vysvětlovala. „Zatracení mužští, člověk je musí rozmazlovat, viďte? Ale pojďte na chvilku nahoru! Uvidíte aspoň, jak bydlíme… Stojíme tady v&#160;průvanu!“</p>
			<p class="MLP-text para-style-override-1">Když jí pak Gervaisa pověděla zas o&#160;sobě, jak se vdala, že v&#160;tom bytě sama předtím bydlela a&#160;že se jí tam dokonce narodila dceruška, naléhala Virgínie ještě víc, aby šla nahoru. Každý se přece vždycky rád podívá na místa, kde se mu dobře vedlo. Ona bydlela pět let na druhém břehu Seiny u&#160;Gros-Caillou. Ale stýskalo se jí tam a&#160;pořád toužila vrátit se zpátky do čtvrti Goutte d’Or, kde se s&#160;každým zná. Už čtrnáct dní bydlí tady, naproti Goujetovům. To se ví, má ještě v&#160;bytě všechno rozházené, ale pomalu se to všechno urovná.</p>
			<p class="MLP-text para-style-override-1">Nahoře na chodbě se konečně navzájem představily: „Jmenuji se teď Coupeauová.“</p>
			<p class="MLP-text para-style-override-1">„Já Poissonová.“</p>
			<p class="MLP-text para-style-override-1">A&#160;od té chvíle si jinak neřekly než „paní Poissonová“ a&#160;„paní Coupeauová“, jen pro to potěšení, že jsou z&#160;nich dámy, i&#160;když se seznámily za okolností tak málo vznešených. Ale Gervaisa se pořád nemohla zbavit posledního zbytku nedůvěry. Třeba se ta dlouhá bruneta tváří smířlivě jen naoko, aby se mohla lépe pomstít za ten výprask v&#160;prádelně, a&#160;kuje v&#160;hlavě nějaký plán jako záludná kočka. Gervaisa si umiňovala, že se musí mít na pozoru. Zatím je Virgínie až podezřele přívětivá, musí se tedy i&#160;ona chovat přívětivě.</p>
			<p class="MLP-text para-style-override-1">Nahoře v&#160;bytě seděl za stolkem u&#160;okna Poisson, manžel, pětatřicátník s&#160;pobledlým obličejem, zrzavým knírem a&#160;zrzavou bradkou, a&#160;pracoval. Lepil malé krabičky. Za nástroje měl jen kapesní nožík, pilku velkou jako pilníček na nehty a&#160;hrnek s&#160;lepidlem. Používal dřevo ze starých krabic od doutníků, tenké destičky z&#160;nehlazeného mahagonu; všelijak je vyřezával a&#160;zdobil neobyčejně jemnými ornamenty. Celý rok vyráběl od rána do večera pořád stejné krabičky, osm centimetrů dlouhé a&#160;šest centimetrů široké. Přidělal jen vykládané ornamenty, vymyslel tvar víka a&#160;dovnitř vlepil přihrádky. Dělal to jen pro zábavu, aby nějak zabil čas, než bude jmenován strážníkem. Z&#160;někdejšího truhlářského řemesla mu zbyla jen náruživá záliba v&#160;krabičkách. Nepracoval pro výdělek, dával své výrobky všem známým darem.</p>
			<p class="MLP-text para-style-override-1">Poisson vstal a&#160;pozdravil zdvořile Gervaisu, kterou mu žena představila jako starou známou. Ale nebyl příliš hovorný a&#160;hned zas zasedl k&#160;pilce. Chvílemi se jen podíval na makrelu, ležící na prádelníku. Gervaisa byla ráda, že zas vidí svůj bývalý byt, vykládala, kde měla stát nábytek, a&#160;ukázala i&#160;místo, kde porodila na zemi. Je to ale náhoda! Když si tenkrát zmizely z&#160;očí, nikdy by nebyly uvěřily, že se zas takhle sejdou a&#160;že budou bydlet po sobě ve stejném bytě! Virgínie pověděla ještě několik dalších podrobností o&#160;sobě a&#160;o&#160;muži; manžel zdědil něco po tetě, později jí určitě také něco zařídí, ale ona i&#160;teď pořád ještě šije, tu a&#160;tam spíchne nějaké šaty. Konečně po dobré půlhodině se pradlena měla k&#160;odchodu. Poisson se k&#160;ní sotva obrátil. Virgínie ji šla vyprovodit a&#160;slibovala, že ji také přijde navštívit; bude u&#160;ní ostatně prát, to se samo sebou rozumí. A&#160;protože se na chodbě pořád ještě nechtěla rozloučit, myslela si Gervaisa, že s&#160;ní chce mluvit o&#160;Lantierovi a&#160;o&#160;své sestře Adéle, leštičce stříbra. Byla z&#160;toho celá rozrušená, ale nakonec o&#160;těch trapných věcech nepadlo jediné slovo a&#160;obě se velmi srdečně rozešly: „Na shledanou, paní Coupeauová!“</p>
			<p class="MLP-text para-style-override-1">„Na shledanou, paní Poissonová!“</p>
			<p class="MLP-text para-style-override-1">A&#160;to byl začátek velikého přátelství. Za týden už nešla Virgínie kolem Gervaisina krámu, aby tam na chvilku nezaskočila. A&#160;zapovídala se tam třeba na dvě nebo tři hodiny, takže měl Poisson strach, jestli ji něco nepřejelo, a&#160;přicházel pro ni, s&#160;tváří jako vždycky mlčenlivou a&#160;bledou jako mrtvola. Jak teď Gervaisa vídala švadlenu skoro denně, začal na ni doléhat zvláštní pocit: sotva Virgínie nakousla nějakou větu, měla hned dojem, že začne mluvit o&#160;Lantierovi. Po celou dobu, co u&#160;ní švadlena sedávala, musela Gervaisa neodolatelně myslet na Lantiera. Byla to všechno hloupost, protože jí na Lantierovi a&#160;na Adéle ani za mák nezáleželo a&#160;vůbec ji nezajímalo, co se s&#160;nimi stalo; nikdy si nad tím nelámala hlavu a&#160;také na to vůbec nebyla zvědavá. Ale pronásledovalo ji to nějak proti její vůli. Myšlenka na ně jí nešla z&#160;hlavy, tak jako nás někdy pronásleduje protivná melodie a&#160;my se jí ne a&#160;ne zbavit. Ostatně na Virgínii se vůbec nehněvala, ta za to přece tenkrát nemohla. Velmi ráda si s&#160;ní naopak povídala a&#160;vždycky ji desetkrát zdržovala, aby ještě neodcházela.</p>
			<p class="MLP-text para-style-override-1">Mezitím přišla zima, už čtvrtá za tu dobu, co Coupeauovi bydleli ve Zlatnické ulici. Toho roku byl zvlášť prosinec a&#160;leden velmi krutý. Mrzlo, jen praštělo. Po Novém roce zůstal sníh ležet v&#160;ulicích celé tři neděle a&#160;za tu dobu vůbec neroztál. Práci to nevadilo, naopak, zima je pro žehlířky nejpříjemnější roční doba. V&#160;krámě bylo pěkné teplíčko a&#160;nikdy nebylo vidět ve výkladní skříni rampouchy jako u&#160;hokynáře nebo u&#160;punčocháře naproti. Kamna byla ustavičně nacpaná koksem a&#160;hřála, že tu bylo jak v&#160;parní lázni. Z&#160;prádla se kouřilo jako v&#160;nejparnějším létě a&#160;všem bylo dobře za zavřenými dveřmi; všude bylo teplo, tak teplo, že by člověk nakonec usnul vstoje. Gervaisa v&#160;žertu říkávala, že si tu připadá jako někde na venkově. Povozy totiž jezdily po sněhu úplně nehlučně a&#160;sotva že bylo slyšet kroky chodců. Jen dětský křik se rozléhal tím velkým zimním tichem, jak před kovárnou rámusila celá banda kluků, kteří si tam na stružce u&#160;chodníku udělali klouzačku. Gervaisa chodila občas k&#160;zaskleným dveřím, otřela rukou ojíněnou tabulku a&#160;vyhlížela, jak to v&#160;ulici vypadá v&#160;tomhle nekřesťanském mraze. Ale ze sousedních krámů nikdo nevystrčil ani špičku nosu a&#160;celá čtvrť, zachumlaná do sněhu, jako by se zimomřivě choulila. A&#160;tak jen kývla na pozdrav uhlířce odvedle, která se procházela před krámem prostovlasá a&#160;od té doby, co tolik mrzlo, se zubila od ucha k&#160;uchu.</p>
			<p class="MLP-text para-style-override-1">Nejlíp v&#160;tom psím nečase chutnal v&#160;poledne hrníček pěkně horké kávy. Dělnice si nemohly stěžovat, jejich zaměstnavatelka vařila kávu jaksepatří silnou a&#160;nedávala do ní ani kousíček cikorky. To bylo jiné kafe než ta brynda u&#160;paní Fauconnierové! Jenomže když nechávala kávu prokapávat maminka Coupeauová, pradleny se jí nikdy nedočkaly, protože stará paní vždycky nad konvicí usnula. A&#160;tak se obyčejně po obědě ještě něco dožehlovalo, zatímco se čekalo na kávu.</p>
			<p class="MLP-text para-style-override-1">Den po Třech králích tlouklo už půl jedné a&#160;káva ještě nebyla hotova. Pořád ne a&#160;ne prokapat. Maminka Coupeauová ťukala do cedníku lžičkou a&#160;bylo slyšet, jak padá kapka za kapkou, pomalu, pomaloučku, vůbec si nechtěly pospíšit.</p>
			<p class="MLP-text para-style-override-1">„Tak to nechte!“ promluvila dlouhá Klementa. „Tím se to jenom zkalí… Dneska jistě bude co jíst a&#160;pít.“</p>
			<p class="MLP-text para-style-override-1">Dlouhá Klementa žehlila mužskou košili; aby vypadala jako nová, rozdělávala záhyby nehtem. Byla ukrutně nastydlá, oči měla napuchlé a&#160;lomcovaly jí takové záchvaty kašle, že se celá prohýbala nad stolem. Přitom neměla ani šátek na krku a&#160;klepala se zimou v&#160;lehounkých vlněných šatech za osmnáct pěťáků. Paní Putoisová vedle ní, celá zabalená do flanelu a&#160;naditá až po uši, žehlila spodničku kolem dokola na žehlicím prkně, položeném druhým koncem na opěradle židle; dole na zemi měla kus plátna, aby se spodnička neucourala po podlaze. Gervaisa zabírala sama polovinu pracovního stolu, protože žehlila vyšívané mušelínové záclony a&#160;jezdila po nich žehličkou rovněž po celé délce, kam až dosáhla, aby nenadělala záhyby. Najednou zaslechla, jak crčí káva, a&#160;zvedla hlavu. To šilhavá Augustina strčila do cedníku lžičku a&#160;propíchla vrstvu sedlé kávy.</p>
			<p class="MLP-text para-style-override-1">„Co to zas děláš?“ okřikla ji Gervaisa. „Nemůžeš dát chvíli pokoj! Teď abychom pily bláto, a&#160;ne kafe!“</p>
			<p class="MLP-text para-style-override-1">Maminka Coupeauová postavila do řady na volném rohu pracovního stolu pět skleniček. Dělnice nechaly práce. Zaměstnavatelka nalévala vždycky sama a&#160;do každé skleničky dávala dvě kostky cukru. Byla to toužebně očekávaná chvíle. Toho dne, zrovna když si každá brala svou skleničku a&#160;usedala na nízkou lavici u&#160;kamen, se otevřely dveře z&#160;ulice a&#160;vešla Virgínie, drkotající zuby.</p>
			<p class="MLP-text para-style-override-1">„Holky, holky, to by jednoho porazilo!“ řekla. „Já už vůbec necítím uši. Zatracená zima!“</p>
			<p class="MLP-text para-style-override-1">„Á vida, paní Poissonová!“ zvolala Gervaisa. „No tak, to jdete zrovna vhod… Vypijete si s&#160;námi kávu, viďte!“</p>
			<p class="MLP-text para-style-override-1">„Namouduši, to neodmítnu… Člověk promrzne na kost, jen jak proběhne ulici.“</p>
			<p class="MLP-text para-style-override-1">Naštěstí ještě trochu kávy zbylo. Maminka Coupeauová přinesla šestou skleničku a&#160;Gervaisa ze slušnosti podala Virgínii cukřenku, aby si osladila sama. Dělnice si poposedly a&#160;udělaly jí místo u&#160;kamen. Chvíli se ještě klepala, nos měla celý červený a&#160;prokřehlýma rukama objímala skleničku, aby si je zahřála. Jde prý od hokynáře a&#160;tam člověk div nezmrzne, než se dočká čtvrtky ementálu. Nahlas si pochvalovala, jaké tu mají v&#160;krámě pěkné teplíčko; namouduši, jako kdyby se vešlo do pece, tohle by vzkřísilo i&#160;mrtvého, jak to příjemně lechtá kůži. Když se trochu ohřála, natáhla dlouhé nohy. A&#160;všechny pomaloučku usrkávaly kávu uprostřed rozdělané práce a&#160;ve vlhkém dusnu z&#160;mokrého prádla, z&#160;něhož se kouřilo. Jen maminka Coupeauová a&#160;Virgínie seděly na židlích, ostatní dřepěly na nízké lavičce jakoby přímo na zemi. Šilhavá Augustina si dokonce přitáhla cíp prostěradla, které leželo pod spodničkou, a&#160;uvelebila se na něm. Chvíli nemluvily, všechny měly nosy zabořené ve sklenicích a&#160;vychutnávaly kávu.</p>
			<p class="MLP-text para-style-override-1">„Je to přece jenom dobrota!“ prohlásila Klementa.</p>
			<p class="MLP-text para-style-override-1">Ale vzápětí ji přepadl takový záchvat kašle, že se div nezadusila. Opřela se hlavou o&#160;zeď, aby si ulevila.</p>
			<p class="MLP-text para-style-override-1">„No vy jste teda pořádně nachcípaná!“ řekla Virgínie. „Kde jste si tohle uhnala?“</p>
			<p class="MLP-text para-style-override-1">„Copak já vím?“ odpověděla Klementa a&#160;utřela si rukávem obličej. „Nejspíš včera večer. Rvaly se tam dvě ženské před tančírnou <span class="MLP-znak-kurziva-11b">U&#160;Velkého balkonu</span>. Chtěla jsem se podívat, a&#160;tak jsem tam zůstala stát, padal zrovna sníh. No to vám byl ale binec! Náramná psina! Jedna měla natržený nos a&#160;krev jí crčela na zem. Když ta druhá uviděla krev&#160;– byla to taková dlouhá čára asi jako já&#160;–, sebrala se a&#160;utekla pryč… No, a&#160;v&#160;noci jsem už začala kašlat. Ale ti mužští jsou taky pitomí; když spí s&#160;ženskou, celou noc člověka odkrývají…“</p>
			<p class="MLP-text para-style-override-1">„Pěkné chování, jen co je pravda!“ zabručela paní Putoisová. „Vy se přivedete do hrobu, děvenko!“</p>
			<p class="MLP-text para-style-override-1">„A&#160;co když doopravdy chci mít co nejdřív po všem…? Vždyť ten život beztak za nic nestojí. Člověk se dře celej boží den, aby si vydělal necelý tři franky, od rána do večera se peče u&#160;kamen, to vám řeknu, já už toho mám až po krk…! Nebojte se, tohle nastuzení mě ještě neodnese do hrobu, to mi tu laskavost neprokáže; zmizí to, jak to přišlo.“</p>
			<p class="MLP-text para-style-override-1">Rozhostilo se ticho. Tahle darebnice Klementa v&#160;dupárnách výskala jako posedlá a&#160;dělala ze všech největší kravál, ale v&#160;dílně vždycky všechno rozesmutňovala těmi svými pohřebními řečmi. Gervaisa už ji dobře znala, tak jen podotkla: „Vy nebýváte druhý den po flámu zrovna veselá, co?“</p>
			<p class="MLP-text para-style-override-1">Popravdě by si byla Gervaisa raději přála, aby se o&#160;ženských pranicích příliš nemluvilo. Kvůli tomu výprasku tenkrát v&#160;prádelně jí nebylo příjemné, když se před ní a&#160;před Virgínií vyprávělo, jak někde létaly facky nebo kopance do nohou. Virgínie se na ni zrovna dívala a&#160;usmívala se.</p>
			<p class="MLP-text para-style-override-1">„Já taky včera viděla, jak si dvě vjely do vlasů,“ řekla potichu. „Ty se vám rvaly, až z&#160;nich cucky lítaly…“</p>
			<p class="MLP-text para-style-override-1">„Kdopak to?“ zeptala se paní Putoisová.</p>
			<p class="MLP-text para-style-override-1">„Ale porodní bába, co bydlí na rohu, a&#160;její služka, víte, taková malá, světlovlasá… Taková neřád holka. Křičela na bábu: ‚Ano, pomohla jsi od dítěte zelinářce, a&#160;já to půjdu udat na policii, jestli mi nezaplatíš!‘ A&#160;jak vám ještě držkovala, no to jste musely slyšet! Porodní bába jí na to vlepila facku, tumáš, rovnou do čumáku. Ale najednou vám ta coura skočí paničce do ksichtu, a&#160;ta ji pane drápala, a&#160;jak ji rvala, div z&#160;ní všechny šaty nestrhala, málem ji oloupala jako cibuli! Uzenář ji musel holce vyrvat z&#160;drápů!“</p>
			<p class="MLP-text para-style-override-1">Dělnice se uznale zasmály. Potom si všechny zas mlsně usrkly kávy.</p>
			<p class="MLP-text para-style-override-1">„Myslíte, že jí doopravdy pomohla od dítěte?“ zeptala se Kle­menta.</p>
			<p class="MLP-text para-style-override-1">„Bodejť by ne! Aspoň se to ve čtvrti říkalo,“ odpověděla Virgínie. „Rozumíte, já při tom nebyla… Ale patří to přece k&#160;řemeslu. Všechny jsou tak trochu andělíčkářky.“</p>
			<p class="MLP-text para-style-override-1">„Ale ženské jsou hloupé, když se jim svěří do rukou!“ prohlásila paní Putoisová. „Děkuju pěkně, ještě se nechat zmrzačit… To já znám, panečku, lepší prostředek, a&#160;ten nikdy nezklame. Každý večer se vypije sklenice svěcené vody a&#160;palcem se udělají na břiše tři křížky. Odejde to jako nic.“</p>
			<p class="MLP-text para-style-override-1">Maminka Coupeauová, o&#160;které si všechny myslely, že usnula, zavrtěla hlavou, to že není pravda. Zná prý jiný prostředek, je doopravdy spolehlivý. Musí se každé dvě hodiny sníst vejce natvrdo a&#160;na záda si dávat špenátové listí. Všechny čtyři ženy to přijaly s&#160;naprosto vážnou tváří. Ale šilhavá Augusta, která vždycky sama od sebe dostávala záchvaty řehotu, aniž kdo věděl proč, se teď rozkdákala jako slepice, což u&#160;ní znamenalo smích. Dočista na ni zapomněly. Gervaisa nadzvedla visící spodničku a&#160;uviděla ji tam, jak se válí na prostěradle s&#160;nohama ve vzduchu jako podsvinče. Vytáhla ji odtud a&#160;vlepila jí facku, aby ji postavila na nohy. Co se má co smát, krůta jedna hloupá? copak se sluší poslouchat, když si dospělí povídají? Především teď půjde s&#160;prádlem do Batignolles k&#160;jedné známé paní Leratové. A&#160;při těch slovech už jí dávala přes ruku košík a&#160;strkala ji ke dveřím. Učednice popotahovala a&#160;něco bručela, ale odcházela pryč, vláčejíc nohy ve sněhu.</p>
			<p class="MLP-text para-style-override-1">Matka Coupeauová s&#160;paní Putoisovou a&#160;Klementou se mezitím pořád ještě dohadovaly, zda jsou vejce natvrdo a&#160;špenátové listy doopravdy účinné. Virgínie seděla zamyšleně nad sklenicí kávy a&#160;najednou zašeptala: „No bože, lidi se poperou a&#160;pak se zas usmíří, tak už to v&#160;životě chodí; jen musí být dobré srdce.“</p>
			<p class="MLP-text para-style-override-1">Pak se naklonila k&#160;Gervaise a&#160;usmála se: „Ne, já se na vás vůbec nehněvám… Víte, tenkrát v&#160;prádelně, pamatujete se?“</p>
			<p class="MLP-text para-style-override-1">Gervaise bylo velmi trapně. Toho se právě bála. Tušila, že teď přijde řeč na Lantiera a&#160;Adélu. Kamna hučela a&#160;z&#160;roury, do červena rozpálené, sálalo čím dál větší horko. Na dělnice padala malátnost; pily pomalu, aby jim káva co nejdéle vydržela, než se dají znovu do práce; tvářily se přitom labužnicky a&#160;ospale se dívaly ven na sníh. Přišla na ně sdílná nálada; říkaly si, co by dělaly, kdyby měly deset tisíc renty. Nedělaly by vůbec nic, jen by takhle celé odpoledne seděly, hřály se a&#160;na práci by pěkně z&#160;výšky nakašlaly. Virgínie si přisedla k&#160;Gervaise, aby je nikdo neslyšel. A&#160;Gervaisa se cítila úplně ochablá, zřejmě z&#160;toho příšerného horka, tak zbabělá a&#160;tak malátná, že neměla ani sílu odvést řeč na něco jiného. Čekala dokonce na slova vysoké tmavovlásky s&#160;jakýmsi vnitřním rozechvěním a&#160;vzrušením, které jí bylo příjemné, i&#160;když si to nechtěla přiznat.</p>
			<p class="MLP-text para-style-override-1">„Doufám, že vám tím nepůsobím bolest?“ pokračovala švadlena. „Tolikrát už jsem to měla na jazyku. Ale když už jsme to jednou nakously… Já jen tak, aby řeč nestála, že? Ne, já se na vás vůbec nezlobím za to, co se tenkrát stalo. Namouduši, to už jsem vám dávno odpustila!“</p>
			<p class="MLP-text para-style-override-1"><span>Zamíchala zbylou kávou ve sklenici, aby tam nezůstal žádný nerozpuštěný cukr, a&#160;hlasitě si usrkla. Gervaisa pořád čekala s&#160;hrdlem sevřeným a&#160;v&#160;duchu se ptala, zda jí doopravdy Virgínie úplně odpustila ten výprask v&#160;prádelně; zahlédla totiž, jak se jí v&#160;černých očích kmitly zlé žlutavé záblesky. Ta čertova holka si zřejmě schovala pomstu do kapsy a&#160;přikryla ji kapesníkem!</span></p>
			<p class="MLP-text para-style-override-1">„Měla jste tenkrát omluvu,“ pokračovala. „Provedli vám takovou sprostotu, takový hanebný kousek… Já jsem spravedlivá, víte! Já bych byla na vašem místě vzala nůž.“</p>
			<p class="MLP-text para-style-override-1">Usrkla si znovu, až to zamlaskalo, pak najednou přestala mluvit tím táhlým hlasem a&#160;pokračovala rychle, bez zastávky: „Však <span>jim to</span> taky nepřineslo štěstí! To tedy ne, namouduši, žádné štěstí jim <span>to ne</span>­přineslo…! Přestěhovali se do horoucích pekel, až ke Glacière, do takové špinavé ulice, kde bývá pořád po kolena bláta. Já jsem k&#160;nim pak za dva dny jela dopoledne na oběd; to jsem si užila cestování omnibusem, věřte mi. A&#160;víte, milá drahá, že už se prali? Namouduši! Když jsem tam přišla, tak se zrovna fackovali. Pěkní milenci, co? Víte, ona ta Adéla nestojí ani za fajfku tabáku. Je to sice moje sestra, ale já o&#160;ní nemůžu říct nic jinýho, než že je to pěkná plundra. Co ta už se mi navyváděla sviňáren! Ale to by bylo moc dlouhý povídání a&#160;nakonec, to si s&#160;ní musím vyřídit sama… A&#160;Lantier, no však ho znáte, ten taky nestojí za víc. Dělá ze sebe pána, víme, a&#160;pak vás pro nic za nic seřeže, až jste modrá. A&#160;bije hlava nehlava, když je v&#160;ráži… Tak se vám tam pěkně mazali. Už na schodech je bylo slyšet, jak se řežou. Jednou na ně dokonce musela přijít policie. To Lantier chtěl polívku na oleji, víte, takové odporné jídlo, co se dělá na jihu. A&#160;protože Adéla řekla, že je to hnus, začali po sobě házet lahví s&#160;olejem, kastrolem, polévkovou mísou, vším možným; zkrátka výstup, že byla celá čtvrť vzhůru.“</p>
			<p class="MLP-text para-style-override-1">Vykládala ještě o&#160;dalších rvačkách, nebyla k&#160;zastavení, a&#160;věděla o&#160;jejich domácnosti takové věci, že vlasy vstávaly hrůzou na hlavě. Gervaisa poslouchala všechny ty historie bez jediného slova, v&#160;obličeji byla bledá a&#160;koutky úst měla nervózně stažené, že to vypadalo jako úsměv. Skoro sedm let už o&#160;Lantierovi neslyšela. Nikdy by byla neřekla, že jí Lantierovo jméno, jak jí je teď Virgínie šeptala do ucha, způsobí takové příjemné rozčilení; jako by ji něco lechtalo kolem žaludku. Doopravdy by se nikdy nebyla nadála, že bude tak zvědavá na osud toho nešťastníka, který se k&#160;ní tak nepěkně zachoval. Teď už na Adélu nemohla žárlit, ale přesto se v&#160;duchu smála těm jejich rvačkám a&#160;představovala si Adélu, jak má tělo samou modřinu; těšilo ji to, byla to její pomsta. Byla by Virgínii poslouchala třeba až do rána. Na nic se nevyptávala, protože nechtěla dát najevo, že ji to zas tak moc zajímá. Ale bylo jí, jako by se v&#160;jejím životě najednou vyplňovala prázdná mezera; teprve teď vedla přímá cesta z&#160;minulosti do přítomnosti.</p>
			<p class="MLP-text para-style-override-1">Virgínie zatím znovu strčila nos do sklenice a&#160;s&#160;přivřenýma očima vysrkávala cukr. Gervaisa si uvědomila, že musí také něco říci, zatvářila se tedy lhostejně a&#160;zeptala se: „A&#160;to bydlí pořád ještě v&#160;Glacière?“</p>
			<p class="MLP-text para-style-override-1">„Kdepak!“ odpověděla Virgínie. „Copak jsem vám to ještě neřekla? Týden už spolu nejsou. Adéla si jednoho krásného dne sebrala svých pět švestek a&#160;Lantier, to víte, ten za ní neběžel!“</p>
			<p class="MLP-text para-style-override-1">Pradleně uklouzl tichý výkřik; opakovala nahlas: „Tak oni už spolu nejsou!“</p>
			<p class="MLP-text para-style-override-1">„Kdopak?“ zeptala se Klementa, otáčejíc se od matky Coupeauové a&#160;paní Putoisové.</p>
			<p class="MLP-text para-style-override-1">„Ale nikdo,“ řekla Virgínie, „vy ty lidi neznáte.“</p>
			<p class="MLP-text para-style-override-1">Ale pozorovala Gervaisu a&#160;všimla si, že je jaksepatří rozčilená. Přisedla ještě blíž; zdálo se, jako by měla zlomyslnou radost, že jí může o&#160;těchto věcech vykládat. A&#160;pak se najednou zeptala, co by Gervaisa dělala, kdyby se Lantier kolem ní začal zase točit. Mužští jsou přece dost velcí blázni a&#160;Lantier by byl docela schopný se vrátit ke své první lásce. Gervaisa se napřímila a&#160;rázně, velmi důstojně jí odpověděla. Je přece vdaná, prostě a&#160;jednoduše by ukázala Lantierovi dveře. Mezi nimi je konec, ani ruku by mu nepodala. Co by to byla za ženskou, kdyby se tomu člověku vůbec někdy podívala do obličeje.</p>
			<p class="MLP-text para-style-override-1">„Já vím, Štěpán je jeho,“ řekla, „to je pouto, které se nedá zpřetrhat. Kdyby někdy chtěl Lantier vidět Štěpána, pošlu ho k&#160;němu, protože člověk nemůže bránit otci, aby se pomazlil s&#160;dítětem… Ale já, víte, paní Poissonová, já bych se radši nechala rozsekat na kousky, než abych mu dovolila, aby se mě třeba jen špičkou prstu dotknul. S&#160;tím je konec.“</p>
			<p class="MLP-text para-style-override-1">Při těch posledních slovech udělala rukou ve vzduchu kříž, jako by chtěla tu přísahu navždycky zpečetit. A&#160;protože už neměla moc chuti o&#160;tom mluvit dál, vyskočila, jako by se najednou probrala, a&#160;křikla na dělnice: „Tak poslouchejte! Copak si myslíte, že se prádlo vyžehlí samo? To jsou mi ale lenivé ženské! Do práce, a&#160;honem!“</p>
			<p class="MLP-text para-style-override-1">Dělnice nijak nepospíchaly, seděly s&#160;rukama složenýma v&#160;klíně, zmožené lenivou malátností, a&#160;v&#160;jedné ruce pořád držely prázdnou sklenici, v&#160;níž zůstalo trochu kávové sedliny. Povídaly si dál.</p>
			<p class="MLP-text para-style-override-1">„Jo, to byla malá Celestýna,“ vypravovala Klementa. „Já ji znala. Ta byla posedlá kočičími chlupy… Víte, ona všude viděla samé kočičí chlupy a&#160;pořád takhle točila jazykem, protože myslela, že má plnou pusu kočičích chlupů.“</p>
			<p class="MLP-text para-style-override-1">„Já zas měla jednu známou,“ přidala se paní Putoisová, „a ta měla červa… Jo, taková potvora se dovede člověka natrápit! Vždycky ji ukrutně hryzl v&#160;břiše, dokud mu nedala kousek kuřátka. To si můžete představit, muž vydělával sedm franků, a&#160;všechny peníze praskly na mlsoty pro toho červa…“</p>
			<p class="MLP-text para-style-override-1">„Já bych ji byla vyléčila hned,“ vložila se do toho maminka Coupeauová. „To se přece musí sníst pečená myš. V&#160;tu ránu to toho červa otráví.“</p>
			<p class="MLP-text para-style-override-1">I&#160;Gervaisa se začala znovu poddávat příjemné lenivosti. Ale setřásla to ze sebe a&#160;vstala. To by tak hrálo, celé odpoledne tu takhle procamrat! Z&#160;toho by asi člověk zbohatnul!</p>
			<p class="MLP-text para-style-override-1">Sama se první pustila zas do záclon. Ale našla na nich skvrnu od kávy a&#160;musela ji, dřív než se dala do žehlení, vyčistit namočeným hadříkem. Dělnice se protahovaly u&#160;kamen, bručely a&#160;sháněly každá svou žehličku. Sotva se Klementa hnula, dostala tak silný záchvat kašle, že div duši nevyplivla; potom dožehlila pánskou košili a&#160;sešpendlila na ní manžety a&#160;límec. Paní Putoisová se zas pustila do spodničky.</p>
			<p class="MLP-text para-style-override-1">„Tak já už jdu, na shledanou!“ řekla Virgínie. „Seběhla jsem dolů jen pro kousek sýra. Poisson si asi myslí, že jsem někde cestou zmrzla.“</p>
			<p class="MLP-text para-style-override-1">Ale sotva udělala pár kroků po chodníku, otevřela znovu dveře a&#160;křikla dovnitř, že se Augusta tamhle na rohu klouže s&#160;kluky na klouzačce. Odešla, uličnice, už před dobrýma dvěma hodinami. Nakonec přiběhla, celá červená a&#160;udýchaná, s&#160;košíkem přes ruku a&#160;vlasy slepenými sněhovou koulí. Vyslechla hubování s&#160;potměšilým úsměvem a&#160;tvrdila, že se po tom náledí nedá chodit. Nějaký rošťák jí zřejmě nacpal z&#160;legrace do kapes kousky ledu, protože za čtvrt hodiny jí začalo z&#160;kapes crčet po celém krámě jako z&#160;kropicí konve.</p>
			<p class="MLP-text para-style-override-1">A&#160;tak to teď chodilo každé odpoledne. Gervaisin krám se stal útulkem zimomřivých lidí z&#160;celé čtvrti. Celá Zlatnická ulice věděla, že je tam pěkně teplíčko. A&#160;tak u&#160;kamen pořád stál houf rozpálených povídavých ženských se sukněmi vyhrnutými až po kolena a&#160;pořád se tam něco přetřásalo. Gervaisa byla na to teplo pyšná a&#160;zvala tam kdekoho, „měla salon“, jak zlomyslně říkali Lorilleuxovi a&#160;Bochovi. Ale ve skutečnosti to dělala z&#160;vrozené laskavosti a&#160;dobročinnosti, takže kolikrát pozvala dovnitř i&#160;chudáky, když viděla, jak venku mrznou. Zvlášť si oblíbila jednoho starého vysloužilého lakýrníka, sedmdesátiletého stařečka, který bydlel v&#160;činžáku až nahoře v&#160;podstřeší a&#160;trpěl tam hlady a&#160;zimou. Všechny tři syny ztratil v&#160;krymské válce a&#160;teď, co už dva roky nemohl udržet štětku, živořil ze dne na den. Sotva Gervaisa uviděla tatíka Bru, jak venku podupává na sněhu, aby se zahřál, hned ho zvala dovnitř a&#160;udělala mu místečko u&#160;kamen. Starý Bru, celý shrbený, s&#160;bílým plnovousem a&#160;tvářemi scvrklými jako staré jablko, tu vysedával mlčky celé hodiny a&#160;poslouchal, jak praská koks. Možná že vzpomínal na padesát let práce, strávených na štaflích, na to půlstoletí, strávené natíráním dveří a&#160;bílením stropů po všech koutech Paříže.</p>
			<p class="MLP-text para-style-override-1">„Tak co, dědoušku Bru,“ ptávala se ho někdy pradlena, „načpak myslíte?“</p>
			<p class="MLP-text para-style-override-1">„I&#160;na všechno a&#160;na nic,“ odpovídal jí s&#160;tupým výrazem.</p>
			<p class="MLP-text para-style-override-1">Pradleny si ho dobíraly a&#160;tvrdily, že se souží láskou. Ale on, jako by je ani neslyšel, upadal znovu do svého zadumaného a&#160;zachmu­řeného mlčení.</p>
			<p class="MLP-text para-style-override-1">Od té doby mluvívala Virgínie často před Gervaisou o&#160;Lantierovi. Zdálo se, že ji ráda baví o&#160;jejím bývalém milenci a&#160;že jí dělá radost přivádět Gervaisu do rozpaků všelijakými dohady a&#160;domněnkami. Jednou řekla, že ho potkala; a&#160;protože pradlena na to mlčela, neřekla už také nic, až teprve druhý den nadhodila, že s&#160;ní dlouho a&#160;velmi láskyplně mluvil o&#160;Gervaise. Pradlenu velmi vzrušovaly tyto hovory, které se odehrávaly většinou šeptem někde v&#160;koutě krámu. Lantierovo jméno ji pořád stejně hřálo v&#160;prsou, jako by jí z&#160;toho člověka dodnes zůstalo něco v&#160;krvi. Byla ovšem přesvědčena, že je naprosto pevná; chtěla žít jako počestná žena, protože počestnost je polovina štěstí. A&#160;tak ji také ani nenapadlo myslet přitom na Coupeaua, protože si neměla před svým manželem vůbec co vyčítat, ani v&#160;myšlenkách ne. Zato však, celá v&#160;rozpacích, myslívala ztrápeně na kováře. Připadalo jí, jako by se tím novým vzpomínáním na Lantiera, jemuž propadala jako nějakému pozvolnému neodolatelnému vlivu, dopouštěla nevěry vůči Goujetovi, vůči jejich nevyslovené lásce, sladké a&#160;mírné jako přátelství. Prožívala smutné dny, kdy mívala pocit, jako by se vůči svému dobrému příteli nějak provinila. Mimo svou rodinu by byla chtěla mít ráda jen jeho. To všechno se v&#160;ní odehrávalo velmi ušlechtile a&#160;bylo to povzneseno nade vší špatnost, na jejíž odlesk Virgínie číhala v&#160;její tváři.</p>
			<p class="MLP-text para-style-override-1">Když přišlo jaro, chodila Gervaisa hledat útočiště ke Goujetovi. Sotva si na chvilku sedla a&#160;zamyslila se, hned ji přepadaly myšlenky na Lantiera; viděla ho, jak odchází od Adély, jak si rovná prádlo do jejich starého kufru, jak nakládá zavazadlo na vůz a&#160;vrací se k&#160;ní. Když někdy šla ven, přepadal ji najednou na ulici nesmyslný strach; zdálo se jí, že za sebou slyší Lantierovy kroky, bála se ohlédnout, celá se třásla a&#160;představovala si, jak už ji chytá rukama v&#160;pase. Určitě po ní slídí a&#160;jednou odpoledne na ni musí padnout; při tom pomyšlení ji poléval studený pot, protože pak ji určitě políbí na ucho, jak to vždycky v&#160;žertu dělával. A&#160;ten polibek ji nejvíc děsil, protože předem věděla, že ji to ohluší, že bude slyšet jen hukot v&#160;uších a&#160;bouřlivý tlukot vlastního srdce. A&#160;když na ni padal takový strach, bývala jí jediným útočištěm kovárna. Pod Goujetovou ochranou tam nacházela zase klid a&#160;mohla se zas usmívat; Goujetovo kladivo zahánělo zvonivými údery všechny zlé sny.</p>
			<p class="MLP-text para-style-override-1">Jaká to byla šťastná doba! Pradlena věnovala zákazníkům z&#160;ulice Portes-Blanches zvláštní pozornost; nosila tam prádlo vždycky sama, protože jí ta páteční pochůzka byla vítanou záminkou, aby zašla do Marcadetovy ulice a&#160;stavila se v&#160;kovárně. Jakmile vešla do ulice, cítila se mezi těmi nezastavěnými parcelami, vroubenými šedými továrnami, lehká a&#160;veselá jako někde na výletě. Ulice černá od uhlí a&#160;oblaka dýmu nad střechami jí připadaly stejně hezké jako pěšinka zarostlá mechem a&#160;ztrácející se v&#160;hustém zeleném houští někde v&#160;lese v&#160;okolí Paříže. Měla ráda ten špinavě šedý obzor, pruhovaný vysokými továrními komíny, celý ten pohled na montmartreské návrší, zakrývající oblohu a&#160;poseté křídově bílými domy s&#160;pravidelnými řadami oken. Jak se blížila, zpomalovala krok, přeskakovala louže a&#160;s&#160;potěšením procházela těmi opuštěnými kouty, plnými rumu z&#160;bouračky. Vzadu v&#160;ohradě svítila kovářská výheň v&#160;pravé poledne. Srdce jí vždycky poskočilo podle tance kladiv. Když vešla dovnitř, byla celá uzardělá a&#160;světlé kadeře na šíji jí poletovaly jako ženě, která přichází na milostnou schůzku. Goujet už na ni čekal, s&#160;holými pažemi a&#160;nahou hrudí, a&#160;bušíval ty dny na kovadlinu silněji, aby ho slyšela už zdálky. Vytušil ji vždy ve dveřích a&#160;mlčky ji přivítal dobráckým úsměvem do plavých vousů. Ona však nechtěla, aby se vyrušoval z&#160;práce, a&#160;prosila ho, aby se zas chopil kladiva, protože prý ho má ještě raději, když jím mává v&#160;těch svých silných svalnatých pažích. Potom šla poplácat po tváři Štěpána, pověšeného na měchu, a&#160;zůstávala v&#160;kovárně celou hodinu; jenom se dívala, jak se dělají svorníky. Promluvila s&#160;Goujetem sotva deset slov. Ale nebyli by svou lásku uspokojili lépe ani v&#160;pokoji zavřeném na dva západy. Posměšné poznámky Nevymáchané huby jim nijak nevadily, protože už je ani neposlouchali. Za čtvrt hodiny začínalo být Gervaise trochu horko; zdejší vedro, kouř a&#160;kovářské pachy ji omamovaly a&#160;tlumené rány jí otřásaly od hlavy k&#160;patě. V&#160;té chvíli cítívala takovou rozkoš, že už ani po ničem jiném netoužila. Ani kdyby ji byl Goujet sevřel do náručí, nebyla by snad pocítila takové vzrušení. Přicházela k&#160;němu blíž, aby cítila na tváři závan větru rozvířeného kladivem a&#160;mohla se ztotožnit s&#160;každou jeho ranou. Když ji na jemných rukou pálily jiskry, neodtahovala je, ale naopak vychutnávala s&#160;rozkoší ten ohnivý déšť, bičující jí kůži. Goujet samozřejmě tušil, jaké štěstí u&#160;něho Gervaisa prožívá, a&#160;nechával si na pátek tu nejobtížnější práci, aby se jí mohl jakse­patří dvořit celou svou silou a&#160;s&#160;veškerou dovedností. Pracoval jako kat, div nerozsekl kovadlinu vedví, prudce oddechoval a&#160;celé tělo mu zpívalo překypující radostí. Celé jaro tak hřímala jejich láska kovárnou jako rozbouřené hromobití. Byla to idyla uprostřed obří práce, mezi plápolajícím uhlím a&#160;pod chvějícím se stropem kovárny, jejíž začouzené trámoví málem praskalo. Všechno to železo, které tu roztloukal a&#160;hnětl jako pečetní vosk, neslo drsné stopy jejich vzájemné lásky. Když Gervaisa v&#160;pátek odcházela od Goujeta a&#160;pomalu se vracela do ulice Poissonière, cítila se spokojená, unavená, uklidněná na duchu i&#160;na těle.</p>
			<p class="MLP-text para-style-override-1">Strach z&#160;Lantiera ji pomalu přecházel a&#160;dostávala zase rozum. Byla by v&#160;té době ještě žila velmi spokojeně nebýt Coupeaua, se kterým to teď šlo už doopravdy z&#160;kopce. Jednou, když se zrovna vracela z&#160;kovárny, měla dojem, že poznala Coupeaua v&#160;putyce u&#160;starého Colomba, jak popíjí kořalku s&#160;Perkem, Telecí nožičkou a&#160;Nevymáchanou hubou. Přešla rychle kolem, aby to nevypadalo, že ho snad špehuje. Ale ještě se ohlédla; ano, byl to doopravdy Coupeau a&#160;převracel do sebe skleničku samohonky zkušeným pohybem, zřejmě už v&#160;tom měl cvik. Tak on jí tedy lže, on už dávno pije kořalku! Vracela se domů celá zoufalá. Znovu na ni padla všechna ta hrůza před kořalkou. Víno, to by mu ještě odpustila, protože víno dělníka posiluje. Ale lihoviny, to je svinstvo, to je jed, který bere dělníkovi chuť na chleba. Vláda by měla výrobu takového neřádu zakázat!</p>
			<p class="MLP-text para-style-override-1">Když přišla do Zlatnické ulice, zastihla celý činžák vzhůru nohama. Její dělnice nechaly práce, stály na dvoře a&#160;dívaly se nahoru. Zeptala se Klementy, co se děje.</p>
			<p class="MLP-text para-style-override-1">„Ale to starý Bijard dává ženě nářez!“ odpověděla žehlířka. „Čekal na ni v&#160;průjezdu, zežraný jak Turek, až půjde z&#160;prádelny… Hnal ji do schodů ranami pěstí a&#160;teď ji tam nahoře v&#160;bytě mlátí… Poslechněte si, jak křičí!“ Gervaisa vyběhla nahoru. Měla paní Bijardovou ráda, protože pro ni prala a&#160;dovedla se při práci ohánět. Myslela, že se jí podaří zjednat pořádek. Nahoře v&#160;šestém patře byly dveře do bytu dokořán otevřené a&#160;několik nájemníků se hlasitě dohadovalo na chodbě, zatímco paní Bochová volala do dveří: „Necháte ji už…! Nebo pošleme pro strážníky, rozumíte!“</p>
			<p class="MLP-text para-style-override-1">Nikdo si netroufal vkročit do bytu, protože všichni znali Bijarda jako neurvalé hovado, když je opilý. A&#160;on ostatně nevystřízlivěl skoro nikdy. I&#160;v&#160;těch vzácných dnech, kdy pracoval, míval stát vedle zámečnického svěráku ustavičně litrovou láhev kořalky a&#160;každé půl hodiny si zavdával přímo z&#160;láhve. Jinak už se neuměl udržet při síle a&#160;byl by asi chytil jako louč, kdyby mu někdo přiložil k&#160;ústům sirku.</p>
			<p class="MLP-text para-style-override-1">„Přece ji nemůžeme takhle nechat mlátit!“ řekla Gervaisa a&#160;celá se třásla.</p>
			<p class="MLP-text para-style-override-1">Vešla dovnitř. Podkrovní světnice byla čistá, ale holá a&#160;studená, úplně vybrakovaná ochlastou, který už odnesl a&#160;propil i&#160;povlaky z&#160;postelí. Stůl při té rvačce odjel až k&#160;oknu a&#160;obě židle ležely na zemi překocené nohama vzhůru. Uprostřed ležela na podlaze paní Bijardová, sukně měla z&#160;prádelny ještě mokré a&#160;přilepené na stehna, vlasy vytrhané, krev jí tekla, a&#160;chroptivě naříkala. „Ouvej, ouvej!“ pokaždé, když do ní Bijard kopl. Nejdřív ji srazil na zem pěstmi a&#160;teď po ní šlapal.</p>
			<p class="MLP-text para-style-override-1">„Tumáš, potvoro! Tumáš! Tumáš potvoro!“ nadával přiškrceně a&#160;doprovázel tím slovem každou ránu, jako by ho to ještě víc rozdivočovalo; kopal tím silněji, čím víc se zalykal.</p>
			<p class="MLP-text para-style-override-1">Nakonec už mu hlas úplně selhal, ale kopal nazdařbůh dál jako zběsilý; rozedrané kalhoty a&#160;blůza mu visely v&#160;cárech na strnulém těle, obličej měl pod špinavým vousem modrý a&#160;na lysém čele mu naskákaly velké červené skvrny. Sousedé na chodbě si povídali, že prý ji bije proto, že mu ráno nechtěla dát frank. Dole pod schody bylo slyšet Bochův hlas. Volal na Bochovou: „Pojď dolů a&#160;nech je, ať se umlátěj. Aspoň tu ubude holoty!“</p>
			<p class="MLP-text para-style-override-1">Mezitím vešel do světnice za Gervaisou také starý Bru. Sami dva se teď pokoušeli zámečníka umoudřit a&#160;dostat ho ke dveřím. Ale ten se po nich otočil, beze slova, kolem úst měl pěnu; v&#160;bezvýrazných očích mu planul jen alkohol a&#160;zažíhal v&#160;nich vražedný plamen. Pradleně pohmoždil ruku a&#160;starým dělníkem mrštil o&#160;stůl. Paní Bijardová na zemi oddechovala hlasitěji s&#160;ústy dokořán a&#160;zavřenýma očima. Teď už se do ní Bijard ani nestrefil; vracel se k&#160;ní pořád a&#160;zběsile bil kolem dokola, zaslepený vztekem, a&#160;někdy se dokonce praštil sám, když mu ujela ruka do prázdna. A&#160;při celém tom krvavém výstupu viděla Gervaisa malou čtyřletou Lalii, jak se krčí v&#160;koutku pokoje a&#160;dívá se, jak otec maminku mlátí. V&#160;náručí držela sestřičku Jindřišku, teprve nedávno odkojenou, jako by ji chtěla chránit. Stála tam s&#160;bavlněným šátkem na hlavě, velmi bledá a&#160;s&#160;vážnou tváří. Upřeně se dívala černýma očima dokořán otevřenýma moudrým zamyšleným pohledem, a&#160;vůbec nezaplakala.</p>
			<p class="MLP-text para-style-override-1">Bijard nakonec zakopl o&#160;židli a&#160;natáhl se na podlaze; nechali ho tam chrápat a&#160;tatík Bru pomohl Gervaise zvednout paní Bijardovou. Ta teď usedavě plakala a&#160;vzlykala. Lalie k&#160;ní popošla a&#160;dívala <span>se, jak</span> pláče; byla už na všechno zvyklá a&#160;odevzdaná osudu. Když se Gervaisa vracela dolů uklidněným domem, viděla pořád před sebou ten pohled čtyřletého dítěte, moudrý a&#160;statečný jako pohled dospělé ženy.</p>
			<p class="MLP-text para-style-override-1">„Pan Coupeau je naproti na chodníku!“ volala na ni Klementa, sotva ji uviděla. „Je pěkně zřízený!“</p>
			<p class="MLP-text para-style-override-1">Coupeau zrovna přecházel ulici. Málem vyrazil ramenem výkladní sklo, protože se nemohl strefit do dveří. Měl zlou a&#160;tichou opici, zuby sevřené, nos zešpičatělý. A&#160;Gervaisa poznala hned, že mu utrejch z&#160;Colombovy putyky otrávil pod zsinalou kůží krev. Chtěla zažertovat a&#160;uložit ho do postele, jak to dělávala, když byl dobrácky navíněný. Ale on ji beze slova odstrčil, šel si lehnout sám, a&#160;protože mu stála v&#160;cestě, uhodil ji pěstí.</p>
			<p class="MLP-text para-style-override-1">Byl úplně jako ten ožrala, který teď chrápal nahoře v&#160;šestém poschodí, unavený mlácením. Gervaisa zůstala stát jako přimražená a&#160;myslela na všechny mužské, na svého manžela, na Goujeta, na Lantiera; srdce jí stydlo a&#160;najednou ji napadla zoufalá myšlenka, že už nebude nikdy šťastná.</p>
		</div>
</body>
</html>