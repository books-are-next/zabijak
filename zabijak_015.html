<!DOCTYPE html>
<html lang="cs">
  <head>
    <meta charset="utf-8">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="11">
    <meta name="apple-mobile-web-app-capable" content="yes">
    <title>11</title>
    <link rel="stylesheet" href="./style/style.min.css" media="screen" integrity="sha256-EAcAoh4bH4+fb1dtQiDCgZPfIxnBnL+lbmL5Hc0pzMU=">
    <meta name="nb-research" content="Tato kniha je dočasně součástí výzkumu, který nám pomůže vylepšit webové knihy. Sbíráme pouze anonymní data o tom, jak čtete knihu. Pro použití cookies potřebujeme Váš souhlas. Děkujeme! (<a href='https://www.mlp.cz/cz/o-knihovne/cisla-dokumenty-povinne-informace/povinne-dostupne-informace/cookies/'>Jaké cookies používáme?</a>)">
    <meta name="nb-research-orgs" content="Městská knihovna v Praze a Masarykova univerzita">
    <meta name="nb-research-ga" content="UA-187132260-1">
    <link rel="icon" type="image/x-icon" href="./assets/favicon.ico">
    <link rel="icon" type="image/png" sizes="16x16" href="./assets/favicon-16x16.png">
    <link rel="icon" type="image/png" sizes="32x32" href="./assets/favicon-32x32.png">
    <link rel="icon" type="image/png" sizes="48x48" href="./assets/favicon-48x48.png">
    <link rel="manifest" href="./assets/manifest.webmanifest">
    <meta name="mobile-web-app-capable" content="yes">
    <meta name="theme-color" content="#A86818">
    <meta name="application-name" content="Émile Zola: Zabiják">
    <link rel="apple-touch-icon" sizes="57x57" href="./assets/apple-touch-icon-57x57.png">
    <link rel="apple-touch-icon" sizes="60x60" href="./assets/apple-touch-icon-60x60.png">
    <link rel="apple-touch-icon" sizes="72x72" href="./assets/apple-touch-icon-72x72.png">
    <link rel="apple-touch-icon" sizes="76x76" href="./assets/apple-touch-icon-76x76.png">
    <link rel="apple-touch-icon" sizes="114x114" href="./assets/apple-touch-icon-114x114.png">
    <link rel="apple-touch-icon" sizes="120x120" href="./assets/apple-touch-icon-120x120.png">
    <link rel="apple-touch-icon" sizes="144x144" href="./assets/apple-touch-icon-144x144.png">
    <link rel="apple-touch-icon" sizes="152x152" href="./assets/apple-touch-icon-152x152.png">
    <link rel="apple-touch-icon" sizes="167x167" href="./assets/apple-touch-icon-167x167.png">
    <link rel="apple-touch-icon" sizes="180x180" href="./assets/apple-touch-icon-180x180.png">
    <link rel="apple-touch-icon" sizes="1024x1024" href="./assets/apple-touch-icon-1024x1024.png">
    <meta name="apple-mobile-web-app-capable" content="yes">
    <meta name="apple-mobile-web-app-status-bar-style" content="black-translucent">
    <meta name="apple-mobile-web-app-title" content="Zabiják">
    <meta property="og:title" content="Zabiják">
    <meta property="og:type" content="book">
    <meta property="og:book:author" content="Émile Zola">
    <meta property="twitter:title" content="Émile Zola: Zabiják">
    <meta property="og:image" content="./assets/cover-1200x620.png">
    <meta property="twitter:image" content="./assets/cover-1200x1200.png">
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="about" href="about.html">
    <link rel="prev" href="./zabijak_014.html">
    <link rel="next" href="./zabijak_016.html">
    <meta name="nb-order" content="11">
    <link rel="self" href="zabijak_015.html">
    <meta name="nb-identifier" content="zola-zabijak-caf1ff5">
    <meta name="nb-role" content="chapter">
  </head>
  <body class="content-prose nb-role-chapter nb-custom-style" data-nb-words="14309" data-nb-chars="84739">
    <nav role="doc-toc">
      <ul class="plain section">
        <li><a href="zabijak_005.html">1</a></li>
        <li><a href="zabijak_006.html">2</a></li>
        <li><a href="zabijak_007.html">3</a></li>
        <li><a href="zabijak_008.html">4</a></li>
        <li><a href="zabijak_009.html">5</a></li>
        <li><a href="zabijak_010.html">6</a></li>
        <li><a href="zabijak_011.html">7</a></li>
        <li><a href="zabijak_012.html">8</a></li>
        <li><a href="zabijak_013.html">9</a></li>
        <li><a href="zabijak_014.html">10</a></li>
        <li><a href="zabijak_015.html">11</a></li>
        <li><a href="zabijak_016.html">12</a></li>
        <li><a href="zabijak_017.html">13</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./zabijak_014.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="1" data-nb-chars="2"><span class="idea" data-nb-ref-number="1" id="idea1" data-nb-words="1" data-nb-chars="2">11</span></h1>
        <section>
          <p class="chunk" data-nb-ref-number="2" data-nb-words="134" data-nb-chars="840"><span class="idea" data-nb-ref-number="2" id="idea2" data-nb-words="134" data-nb-chars="840">Nana rostla a&nbsp;stávala se&nbsp;z&nbsp;ní pěkná mrška. V&nbsp;patnácti se&nbsp;vytáhla jako telátko, měla teď běloučké masíčko, přitom byla kyprá, a&nbsp;dokonce baculatá, že&nbsp;vypadala jako klubíčko. Ano, patnáct let, to&nbsp;je&nbsp;ten věk, kdy už&nbsp;narostou všechny zuby a&nbsp;kdy se&nbsp;ještě nenosí šněrovačka. Měla opravdu obličejíček jako vykutálená dorota, tváře jako mléko, pleť sametovou jako broskev, legrační nosík, růžovou pusinku, a&nbsp;kukadla jí&nbsp;tak svítila, že&nbsp;mužští dostávali chuť si&nbsp;o&nbsp;ně zapálit dýmku. Spousta bujných vlasů, světlých jako dozrávající obilí, jí&nbsp;poletovala kolem spánků jako zlaté chmýří, hrající někdy do&nbsp;rezava, jako by&nbsp;opravdu měla kolem hlavy sluneční korunu. Pěkná panenka, namouduši, říkali Lorilleuxovi, takový usmrkanec, kterému by&nbsp;se&nbsp;měl ještě utírat nos, ale který už&nbsp;má&nbsp;rozkvetlá ramena, plná a&nbsp;kulatá, vydávající zralé vůně jako u&nbsp;dospělé ženy.</span></p>
          <p class="chunk" data-nb-ref-number="3" data-nb-words="90" data-nb-chars="528"><span class="idea" data-nb-ref-number="3" id="idea3" data-nb-words="90" data-nb-chars="528">Teď už&nbsp;si&nbsp;Nana papírové koule do&nbsp;živůtku nestrkala. Narostly jí&nbsp;pěkné kozičky, dvojice zbrusu nových ňadérek bělostných jako hedvábí. Nebylo jí&nbsp;to&nbsp;vůbec nevhod, naopak, byla by&nbsp;jich chtěla mít plnou náruč, toužila po&nbsp;tom, mít prsa jako kojná, tak už&nbsp;bývá mládí chtivé a&nbsp;nerozvážné. Zvlášť vypadala mlsně proto, že&nbsp;měla zlozvyk vystrkovat pořád špičku jazyka mezi bílými zoubky. Zřejmě se&nbsp;jí&nbsp;jednou zdálo, že&nbsp;jí&nbsp;to&nbsp;tak sluší, jak se&nbsp;pořád dívala do&nbsp;zrcadla. A&nbsp;tak celý den od&nbsp;rána do&nbsp;večera vyplazovala jazyk, aby vypadala hezky.</span></p>
          <p class="chunk" data-nb-ref-number="4" data-nb-words="7" data-nb-chars="51"><span class="idea" data-nb-ref-number="4" id="idea4" data-nb-words="7" data-nb-chars="51">„Schováš ten prolhanej jazyk!“ okřikovala ji&nbsp;matka.</span></p>
          <p class="chunk" data-nb-ref-number="5" data-nb-words="19" data-nb-chars="115"><span class="idea" data-nb-ref-number="5" id="idea5" data-nb-words="19" data-nb-chars="115">Často musel zasáhnout i&nbsp;Coupeau; tloukl pěstí do&nbsp;stolu, nadával a&nbsp;řval: „Tak zatáhneš ten červenej cucek, nebo ne?“</span></p>
          <p class="chunk" data-nb-ref-number="6" data-nb-words="151" data-nb-chars="869"><span class="idea" data-nb-ref-number="6" id="idea6" data-nb-words="151" data-nb-chars="869">I&nbsp;jinak byla Nana velká koketa. Nohy si&nbsp;sice moc často nemyla, ale zato nosila tak malé boty, že&nbsp;slyšela andělíčky zpívat, jak ji&nbsp;to&nbsp;tlačilo. A&nbsp;když se&nbsp;jí&nbsp;někdy ptali, co&nbsp;jí&nbsp;je, že&nbsp;tak najednou celá zezelenala, říkala, aby nemusela s&nbsp;pravdou ven, že&nbsp;ji&nbsp;bolí břicho. Bylo ovšem těžké se&nbsp;parádit, když doma nebylo ani na&nbsp;chleba. Ale Nana dělala učiněné zázraky, nosila si&nbsp;z&nbsp;dílny odstřižky pentlí a&nbsp;upravovala si&nbsp;šaty sama; šaty měla špinavé, ale samé pentličky a&nbsp;střapečky si&nbsp;na&nbsp;ně&nbsp;našít musela. Hlavně v&nbsp;létě slavívala triumfy. Každou neděli oblékala perkálové šaty za&nbsp;šest franků a&nbsp;procházela se&nbsp;v&nbsp;nich jako světlovlasá krasavice po&nbsp;celé čtvrti Goutte-d’Or. Ano, znali už&nbsp;ji&nbsp;tu&nbsp;od&nbsp;okrajových bulvárů až&nbsp;k&nbsp;městským hradbám a&nbsp;od clignancourtské silnice až&nbsp;po&nbsp;ulici Chapelle. Říkalo se&nbsp;jí&nbsp;„kotě“, protože měla opravdu hebkou pleť a&nbsp;svěží vzezření jako nějaké dračí mládě.</span></p>
          <p class="chunk" data-nb-ref-number="7" data-nb-words="102" data-nb-chars="617"><span class="idea" data-nb-ref-number="7" id="idea7" data-nb-words="102" data-nb-chars="617">Zvlášť jedny šaty jí&nbsp;výborně slušely, takové bílé s&nbsp;růžovými puntíky, velmi jednoduché, úplně bez ozdob. Pod sukní, trochu krátkou, jí&nbsp;v&nbsp;nich vykukovaly nohy; rukávy měly široké a&nbsp;volné, takže jí&nbsp;bylo vidět ruce až&nbsp;k&nbsp;loktům; a&nbsp;výstřih&nbsp;– který si&nbsp;našpendlovala do&nbsp;srdíčka někde v&nbsp;temném koutku na&nbsp;schodech, protože by&nbsp;ji&nbsp;byl doma táta zpohlavkoval&nbsp;– ukazoval bělostný krk a&nbsp;nazlátlý stín ňader. Jinak nic, jen růžová pentlička, kterou si&nbsp;svazovala světlé vlasy, úzká pentlička, jejíž konce jí&nbsp;poletovaly vzadu na&nbsp;krku. Byla v&nbsp;těch šatech svěží jako kytička. Voněla mládím, svítila dětskou a&nbsp;zároveň už&nbsp;ženskou nahotou.</span></p>
          <p class="chunk" data-nb-ref-number="8" data-nb-words="199" data-nb-chars="1185"><span class="idea" data-nb-ref-number="8" id="idea8" data-nb-words="199" data-nb-chars="1185">Neděle pro ni&nbsp;v&nbsp;té době bývaly dostaveníčkem s&nbsp;davem, se&nbsp;všemi mužskými, které potkávala a&nbsp;kteří po&nbsp;ní&nbsp;pošilhávali. Celý týden už&nbsp;se&nbsp;nemohla dočkat samou touhou, neměla chvilku stání, těšila se&nbsp;zas na&nbsp;čerstvý vzduch, jak se&nbsp;bude procházet na&nbsp;sluníčku mezi davem a&nbsp;ruchem svátečně vyšňořeného předměstí. Hned od&nbsp;rána se&nbsp;začínala strojit a&nbsp;prostála celé hodiny jen v&nbsp;košilce před kusem zrcadla, pověšeným nad prádelníkem. Matka se&nbsp;zlobívala, protože ji&nbsp;tak oknem mohl vidět celý dům, a&nbsp;ptala se&nbsp;jí, kdy se&nbsp;už&nbsp;přestane špacírovat v&nbsp;košili. Ale Nana si&nbsp;klidně dál přilepovala cukrovou vodou kudrlinky na&nbsp;čelo, přišívala si&nbsp;knoflíky na&nbsp;střevících nebo spravovala něco na&nbsp;šatech a&nbsp;nohy měla přitom nahé, košili svezlou z&nbsp;ramen a&nbsp;vlasy rozcuchané. Ty&nbsp;vypadáš, dobíral si&nbsp;ji&nbsp;Coupeau, který z&nbsp;toho měl legraci. Učiněná Máří Magdaléna! Mohla by&nbsp;dělat divoženku a&nbsp;ukazovat se&nbsp;za&nbsp;dva šestáky. Křičíval na&nbsp;ni: Schovej si&nbsp;ty&nbsp;svoje šunky, ať&nbsp;se&nbsp;můžu nasnídat! A&nbsp;byla opravdu k&nbsp;pomilování, tak běloučká a&nbsp;jemná pod tou zlatou hřívou; vzteky vždycky celá zrůžověla, ale netroufala si&nbsp;otci odmlouvat a&nbsp;jenom zuřivým cvaknutím zubů rázně překousla nit, až&nbsp;se&nbsp;celá ta&nbsp;její nahota mladé krasavice zatřásla.</span></p>
          <p class="chunk" data-nb-ref-number="9" data-nb-words="167" data-nb-chars="1034"><span class="idea" data-nb-ref-number="9" id="idea9" data-nb-words="167" data-nb-chars="1034">Hned po&nbsp;obědě se&nbsp;vždycky vytratila a&nbsp;seběhla dolů na&nbsp;dvůr. Celý dům jako by&nbsp;dřímal ve&nbsp;vlahém nedělním klidu; dole byly dílny zavřené, jen okny dokořán otevřenými bylo vidět do&nbsp;bytů, kde už&nbsp;byly stoly prostřené na&nbsp;večer a&nbsp;čekaly na&nbsp;rodiny, které se&nbsp;někde procházejí po&nbsp;hradbách, aby jim večeře chutnala. Jedna žena ze&nbsp;třetího patra užívala volného dne k&nbsp;tomu, aby si&nbsp;vydrhla doma podlahu; odstrkovala postel, přestěhovala nábytek a&nbsp;zpívala celé hodiny stejnou dojemnou a&nbsp;plačtivou písničku. A&nbsp;v&nbsp;tom nedělním klidu, před ztichlými dílnami, na&nbsp;prázdném dvoře, kde se&nbsp;všechno rozléhalo, začínala Nana, Pavlínka a&nbsp;ještě pár dalších velkých děvčat hrát s&nbsp;raketami a&nbsp;korkovým míčkem. Bývalo jich tu&nbsp;vždycky pět nebo šest, vyrostly spolu, teď se&nbsp;stávaly královnami domu a&nbsp;dělily se&nbsp;o&nbsp;zamilované pohledy pánů. Kdykoliv šel přes dvůr nějaký mužský, ozval se&nbsp;pisklavý smích a&nbsp;nažehlené sukýnky šustily a&nbsp;poletovaly, jako kdyby zavál vítr. Nahoře zářila sváteční obloha, horký a&nbsp;těžký vzduch, jakoby zmalátnělý leností a&nbsp;zbělený prachem promenád.</span></p>
          <p class="chunk" data-nb-ref-number="10" data-nb-words="251" data-nb-chars="1493"><span class="idea" data-nb-ref-number="10" id="idea10" data-nb-words="251" data-nb-chars="1493">Ale hra s&nbsp;opeřeným míčkem bývala jen záminka, jak se&nbsp;dostat z&nbsp;domu. Najednou se&nbsp;na&nbsp;dvoře rozhostilo hluboké ticho. Dívenky se&nbsp;vytratily na&nbsp;ulici a&nbsp;hajdy na&nbsp;bulvár. Držely se&nbsp;za&nbsp;ruce a&nbsp;zabíraly celou šíři chodníku, nesly se&nbsp;všechny ve&nbsp;světlých šatech, prostovlasé, jen se&nbsp;stužkami kolem hlavy. Oči jim jen jezdily, pokukovaly po&nbsp;každém zpod přivřených víček a&nbsp;nic jim neušlo; když se&nbsp;smály, nakláněly hlavy dozadu a&nbsp;ukazovaly kypré bradičky. Někdy je&nbsp;přepadl záchvat řehotu, když šel kolem hrbáč anebo když nějaká stará paní čekala u&nbsp;patníku na&nbsp;pejska, a&nbsp;tu se&nbsp;celá řada rozbila, jedny zůstávaly pozadu a&nbsp;druhé je&nbsp;zas vší silou táhly za&nbsp;sebou. Přitom se&nbsp;kolébaly v&nbsp;bocích, chvílemi se&nbsp;shlukly do&nbsp;houfu anebo se&nbsp;zas rozbíhaly, jen aby vzbudily pozornost chodců a&nbsp;aby se&nbsp;jim živůtky napínaly na&nbsp;mladých oblých tvarech. Ulice jim patřily; na&nbsp;nich vyrostly, na&nbsp;nich si&nbsp;vyhrnovaly kdysi sukýnky před krámy, a&nbsp;ještě teď si&nbsp;je&nbsp;vyhrnovaly až&nbsp;po&nbsp;stehna, když si&nbsp;připínaly podvazek. A&nbsp;tak se&nbsp;tedy procházely bez dohledu v&nbsp;jednom houfu mezi pobledlým loudajícím se&nbsp;davem a&nbsp;pod neduživými stromy bulvárů od&nbsp;rochechouartského akcízu až&nbsp;k&nbsp;Saintdeniské bráně, vrážely do&nbsp;lidí, proplétaly se&nbsp;mezi stojícími hloučky, otáčely se&nbsp;a&nbsp;pokřikovaly různé poznámky za&nbsp;výbuchů smíchu. Jejich rozevláté šaty za&nbsp;sebou nechávaly vůni mládí. Bezostyšně jako uličnice se&nbsp;vystavovaly na&nbsp;odiv pod širým nebem a&nbsp;v&nbsp;jasném denním světle, a&nbsp;byly přitom něžné a&nbsp;žádoucí jako panny, které se&nbsp;právě vykoupaly a&nbsp;šíji mají ještě vlhkou.</span></p>
          <p class="chunk" data-nb-ref-number="11" data-nb-words="293" data-nb-chars="1829"><span class="idea" data-nb-ref-number="11" id="idea11" data-nb-words="293" data-nb-chars="1829">Nana bývala vždycky uprostřed, v&nbsp;těch svých růžových šatech, které na&nbsp;slunci jen svítily. Vedla se&nbsp;za&nbsp;ruku s&nbsp;Pavlínkou, jejíž šaty, žlutě květované na&nbsp;bílém podkladě, také zářily jako protkané malými plamínky. A&nbsp;protože byly obě největší, nejvyspělejší a&nbsp;nejdrzejší, vedly vždycky celou bandu a&nbsp;nejvíc se&nbsp;nafukovaly při pohledech a&nbsp;poklonách kolemjdoucích. Ostatní, ještě uličnice, se&nbsp;jich držely napravo i&nbsp;nalevo a&nbsp;snažily se&nbsp;naparovat, aby je&nbsp;lidé brali vážně. Nana s&nbsp;Pavlínkou kuly potají velice složité plány, jak nejlíp využít různých koketních lstí. Když utíkaly, sotva dechu popadaly, dělaly to&nbsp;jen proto, aby jim bylo vidět bílé punčochy a&nbsp;aby jim stužky ve&nbsp;vlasech vlály. Potom se&nbsp;najednou zastavily, že&nbsp;už&nbsp;jako nemohou dál, ale to&nbsp;mohl člověk na&nbsp;to&nbsp;vzít jed, že&nbsp;je&nbsp;nablízku někdo známý, některý mládenec ze&nbsp;čtvrti; to&nbsp;pak najednou kráčely unyle, šeptaly si&nbsp;a&nbsp;smály se&nbsp;mezi sebou, ale zpod sklopených víček číhavě pokukovaly. Honily se&nbsp;uprostřed strkajícího se&nbsp;davu hlavně za&nbsp;takovými náhodnými schůzkami. Velcí chlapci, nedělně vystrojení, v&nbsp;kabátech a&nbsp;s&nbsp;kulatými klobouky na&nbsp;hlavě je&nbsp;vždycky na&nbsp;chvilku zastavili na&nbsp;kraji chodníku, špásovali s&nbsp;nimi a&nbsp;chtěli je&nbsp;štípnout do&nbsp;boků. Dvacetiletí dělníci v&nbsp;rozhalených šedivých kazajkách s&nbsp;nimi rozvážně hovořili se&nbsp;založenýma rukama a&nbsp;foukali jim do&nbsp;obličeje kouř z&nbsp;krátkých čibuků. Z&nbsp;toho se&nbsp;nijak nestřílelo, vždyť ti&nbsp;chlapci s&nbsp;nimi většinou vyrostli na&nbsp;ulici. Ale mezi tím množstvím už&nbsp;si&nbsp;děvčata přece jen vybírala. Pavlína se&nbsp;vždy scházela s&nbsp;jedním ze&nbsp;synů paní Gaudronové, sedmnáctiletým truhlářem, který jí&nbsp;kupoval jablka. Nana už&nbsp;přes celou délku ulice vyhlížela Viktora Fauconniera, syna pradleny; někdy se&nbsp;s&nbsp;ním v&nbsp;temných koutech hubičkovala. Ale víc nic, byly obě příliš chytré na&nbsp;to, aby nevědomky provedly nějakou hloupost. Jenom v&nbsp;řečech byly hodně pokročilé.</span></p>
          <p class="chunk" data-nb-ref-number="12" data-nb-words="147" data-nb-chars="928"><span class="idea" data-nb-ref-number="12" id="idea12" data-nb-words="147" data-nb-chars="928">Potom, když už&nbsp;slunce zapadalo, zastavovaly se&nbsp;žáby strašně rády u&nbsp;pouličních kejklířů. To&nbsp;přišel vždycky eskamotér nebo silák a&nbsp;rozprostřel na&nbsp;chodníku olezlý a&nbsp;prošlapaný kobereček. Zevlouni se&nbsp;začali zastavovat a&nbsp;utvořil se&nbsp;hlouček; uprostřed mezitím komediant ve&nbsp;vybledlém triku ukazoval, jaké má&nbsp;svaly. Nana s&nbsp;Pavlínou tam vydržely stát celé hodiny v&nbsp;největší tlačenici. Jejich sváteční nažehlené šatičky se&nbsp;mačkaly mezi svrchníky a&nbsp;špinavými dělnickými modráky. Holé paže, rozevláté vlasy a&nbsp;obnažené šíje jim jen hořely v&nbsp;tom páchnoucím dechu, v&nbsp;pachu vína a&nbsp;potu. Smály se, vábilo je&nbsp;to&nbsp;a&nbsp;vůbec se&nbsp;jim to&nbsp;neprotivilo, jen ještě víc růžověly, byly v&nbsp;tom doma jako slepice na&nbsp;hnojišti. Kolem nich se&nbsp;ozývaly sprosté řeči, všelijaké šťavnaté poznámky a&nbsp;ožralé šplechy. Ale to&nbsp;byla jejich rodná řeč, tohle přece všechno znaly; otáčely se&nbsp;a&nbsp;klidně, bezostyšně se&nbsp;usmívaly; svěží, hedvábná pleť se&nbsp;jim přitom ani nezačervenala.</span></p>
          <p class="chunk" data-nb-ref-number="13" data-nb-words="29" data-nb-chars="149"><span class="idea" data-nb-ref-number="13" id="idea13" data-nb-words="29" data-nb-chars="149">Jediná věc jim nebyla po&nbsp;chuti, a&nbsp;to když se&nbsp;měly setkat s&nbsp;otci, zvlášť když byli opilí. Před tím se&nbsp;měly ustavičně na&nbsp;pozoru a&nbsp;navzájem se&nbsp;varovaly.</span></p>
          <p class="chunk" data-nb-ref-number="14" data-nb-words="10" data-nb-chars="70"><span class="idea" data-nb-ref-number="14" id="idea14" data-nb-words="10" data-nb-chars="70">„Hele, Nano,“ vykřikla třeba najednou Pavlína. „Tamhle jde tvůj táta!“</span></p>
          <p class="chunk" data-nb-ref-number="15" data-nb-words="39" data-nb-chars="238"><span class="idea" data-nb-ref-number="15" id="idea15" data-nb-words="39" data-nb-chars="238">„No tohle, vždyť on&nbsp;vůbec není nadraný, to&nbsp;mám teda pech!“ říkala Nana otráveně. „Já se, holky, radši zdejchnu! Nemám vůbec náladu poslouchat to&nbsp;jeho kázání… A&nbsp;koukejte, jaký dělá ksichty! Heršoft, kdyby si&nbsp;tak jednou chtěl rozbít držku!“</span></p>
          <p class="chunk" data-nb-ref-number="16" data-nb-words="43" data-nb-chars="241"><span class="idea" data-nb-ref-number="16" id="idea16" data-nb-words="43" data-nb-chars="241">Jindy, když se&nbsp;Coupeau znenadání objevil přímo před nimi a&nbsp;Nana už&nbsp;nemohla utéci, skrčila se&nbsp;honem na&nbsp;bobek a&nbsp;šeptala: „Holky, schovejte mě…! On&nbsp;mě&nbsp;hledá a&nbsp;slíbil, že&nbsp;mi&nbsp;nařeže na&nbsp;holou zadnici, jestli mě&nbsp;ještě nachytá, jak se&nbsp;courám venku.“</span></p>
          <p class="chunk" data-nb-ref-number="17" data-nb-words="41" data-nb-chars="233"><span class="idea" data-nb-ref-number="17" id="idea17" data-nb-words="41" data-nb-chars="233">Když pak opilec přešel, Nana zase vstala; všechny se&nbsp;za&nbsp;ním dívaly a&nbsp;pochichtávaly se. Najde ji? Nenajde ji? Učiněná hra na&nbsp;schovávanou. Ale jednou přece jen Boche odtáhl Pavlínku domů za&nbsp;uši a&nbsp;Coupeau zas hnal Nanu kopanci do&nbsp;zadku.</span></p>
          <p class="chunk" data-nb-ref-number="18" data-nb-words="112" data-nb-chars="718"><span class="idea" data-nb-ref-number="18" id="idea18" data-nb-words="112" data-nb-chars="718">Když se&nbsp;začalo stmívat, ještě to&nbsp;naposled trochu obešly a&nbsp;pak se&nbsp;vracely houstnoucím soumrakem uprostřed unaveného davu domů. Prosvícený vzduch jako by&nbsp;potemněl, nebe bylo najednou těžké a&nbsp;kalné. Ve&nbsp;Zlatnické ulici to&nbsp;vypadalo jako někde na&nbsp;vesnici, ženské postávaly před vraty a&nbsp;jejich hlasy se&nbsp;rozléhaly do&nbsp;vlahého ticha vylidněné čtvrti, kde tou dobou nejezdily žádné povozy. Děvčata se&nbsp;ještě zdržela chvilku na&nbsp;dvoře, všechna se&nbsp;chopila znovu raket a&nbsp;snažila se&nbsp;budit zdání, že&nbsp;se&nbsp;odtud celé odpoledne nehnula. Potom šla teprv domů a&nbsp;na schodech si&nbsp;vymýšlela nějakou výmluvu, kterou často ani nepotřebovala, protože rodiče byli zrovna příliš zaměstnáni tím, že&nbsp;se&nbsp;fackovali kvůli přesolené nebo nedovařené polévce.</span></p>
          <p class="chunk" data-nb-ref-number="19" data-nb-words="238" data-nb-chars="1411"><span class="idea" data-nb-ref-number="19" id="idea19" data-nb-words="238" data-nb-chars="1411">Teď už&nbsp;Nana povýšila na&nbsp;dělnici a&nbsp;vydělávala dva franky denně u&nbsp;firmy Titreville v&nbsp;Káhirské ulici, kde se&nbsp;také vyučila. Coupeauovi ji&nbsp;nechtěli dát jinam, byli rádi, že&nbsp;je&nbsp;pod dohledem paní Leratové, která tu&nbsp;byla už&nbsp;deset let mistrovou. Ráno se&nbsp;matka vždycky podívala na&nbsp;kukačkové hodiny, když Nana odcházela z&nbsp;domu, sama, s&nbsp;nevinnou tváří, upnutá v&nbsp;ramenou ve&nbsp;svých černých šatech, příliš úzkých a&nbsp;příliš krátkých. Paní Leratová měla uloženo pamatovat si, kdy Nana přišla do&nbsp;práce, a&nbsp;říci to&nbsp;potom Gervaise. Počítali, že&nbsp;jí&nbsp;na&nbsp;cestu ze&nbsp;Zlatnické do&nbsp;Káhirské ulice stačí dvacet minut, vždyť taková mladá holka má&nbsp;nohy jako srnka. Někdy přišla přesně, ale celá rudá a&nbsp;tak udýchaná, že&nbsp;sem určitě doběhla od&nbsp;brány za&nbsp;deset minut a&nbsp;předtím se&nbsp;někde courala. Nejčastěji však mívala sedm nebo osm minut zpoždění; to&nbsp;se&nbsp;pak celý den k&nbsp;tetě lísala, dělala na&nbsp;ni&nbsp;prosebné oči, snažila se&nbsp;ji&nbsp;dojmout a&nbsp;přimět ji&nbsp;k&nbsp;tomu, aby doma nic neříkala. Paní Leratová měla pro mládí pochopení a&nbsp;Coupeauovým lhala, přitom však Naně dělávala nekonečná kázání o&nbsp;tom, jakou na&nbsp;sebe bere odpovědnost, a&nbsp;o&nbsp;všelijakých nebezpečích, kterým je&nbsp;v&nbsp;Paříži mladé děvče na&nbsp;ulici vystaveno. Ach, božínku, vždyť i&nbsp;ji se&nbsp;mužští něco napronásledovali! Zálibně se&nbsp;dívala na&nbsp;neteř očima, v&nbsp;nichž se&nbsp;ustavičně blýskaly všelijaké dvojsmyslné myšlenky, a&nbsp;příjemně ji&nbsp;dráždilo pomyšlení, že&nbsp;může takhle kuplířsky bdít nad nevinností té&nbsp;ubohé malé kočičky.</span></p>
          <p class="chunk" data-nb-ref-number="20" data-nb-words="51" data-nb-chars="302"><span class="idea" data-nb-ref-number="20" id="idea20" data-nb-words="51" data-nb-chars="302">„Víš,“ říkala jí&nbsp;pořád, „musíš mi&nbsp;vždycky všechno říct. Jsem na&nbsp;tebe až&nbsp;moc shovívavá a&nbsp;musela bych skočit do&nbsp;Seiny, kdyby tě&nbsp;potrefilo něco zlého… Rozumíš mi, kočičko, kdyby ti&nbsp;mužští něco říkali, musela bys mi&nbsp;to&nbsp;všechno opakovat, všechno úplně doslova… Ještě nikdo ti&nbsp;nic neříkal? Ne? Čestné slovo?“</span></p>
          <p class="chunk" data-nb-ref-number="21" data-nb-words="142" data-nb-chars="835"><span class="idea" data-nb-ref-number="21" id="idea21" data-nb-words="142" data-nb-chars="835">Nana se&nbsp;vždycky smála a&nbsp;legračně špulila pusu. Ne, kdepak, žádný mužský na&nbsp;ni&nbsp;ještě nepromluvil. Vždyť jde po&nbsp;ulici moc rychle. A&nbsp;co jí&nbsp;také měli říkat? Copak s&nbsp;nimi mám nějaké pletky? A&nbsp;svoje zpoždění vysvětlovala s&nbsp;nevinnou a&nbsp;přihlouplou tváří, že&nbsp;prý se&nbsp;někdy zastavila a&nbsp;dívala na&nbsp;obrázky anebo šla kus s&nbsp;Pavlínkou, která jí&nbsp;něco vykládala. Můžou prý chodit za&nbsp;ní, jestli jí&nbsp;nevěří. Dokonce ani nesejde nikdy z&nbsp;levého chodníku a&nbsp;uhání vždycky tak, že&nbsp;předhoní všechny ostatní slečinky, jako když jede kočárem. Popravdě ji&nbsp;však jednou paní Leratová přistihla v&nbsp;ulici Petit-Carreau s&nbsp;nosem vzhůru, jak se&nbsp;ještě se&nbsp;třemi dalšími vykutálenými květinářkami směje do&nbsp;prvního poschodí, protože se&nbsp;tam nějaký pán u&nbsp;okna holil; ale Nana se&nbsp;tenkrát strašně rozkatila a&nbsp;dušovala se, že&nbsp;zrovna chtěla jít do&nbsp;pekařství na&nbsp;rohu koupit si&nbsp;housku.</span></p>
          <p class="chunk" data-nb-ref-number="22" data-nb-words="36" data-nb-chars="203"><span class="idea" data-nb-ref-number="22" id="idea22" data-nb-words="36" data-nb-chars="203">„Však já&nbsp;na&nbsp;ni&nbsp;dávám pozor, nemusíte mít strach!“ říkávala dlouhá vdova Coupeauovým. „Ručím vám za&nbsp;ni&nbsp;jako sama za&nbsp;sebe. Kdyby se&nbsp;jí&nbsp;chtěl nějaký nestyda jenom prstem dotknout, já&nbsp;bych mu&nbsp;dala co&nbsp;proto!“</span></p>
          <p class="chunk" data-nb-ref-number="23" data-nb-words="88" data-nb-chars="597"><span class="idea" data-nb-ref-number="23" id="idea23" data-nb-words="88" data-nb-chars="597">Dílna paní Titrevillové byla veliká místnost ve&nbsp;zvýšeném přízemí, kde celý prostředek zabíral široký pracovní stůl postavený na&nbsp;kozách. Podél holých zdí, polepených špinavě šedivými papírovými tapetami, místy potrhanými až&nbsp;na&nbsp;omítku, se&nbsp;táhly ze&nbsp;všech stran regály plné starých krabic, balíků, starých modelů, všelijakého braku, zapomenutého tu&nbsp;od&nbsp;nepaměti a&nbsp;přikrytého tlustým nánosem prachu. Strop byl od&nbsp;plynového světla začouzený, jako kdyby ho&nbsp;někdo přejel štětkou od&nbsp;sazí. Obě široká okna bývala dokořán, takže dělnice viděly přímo od&nbsp;stolu, jak se&nbsp;na&nbsp;protějším chodníku hrnou proudy chodců.</span></p>
          <p class="chunk" data-nb-ref-number="24" data-nb-words="44" data-nb-chars="288"><span class="idea" data-nb-ref-number="24" id="idea24" data-nb-words="44" data-nb-chars="288">Paní Leratová chodila ráno první, aby dávala dobrý příklad. Potom se&nbsp;celé čtvrt hodiny dveře netrhly, jak se&nbsp;jedna za&nbsp;druhou trousily všechny ostatní vypečené květinářky, celá upocené a&nbsp;rozcuchané. Jednou ráno, bylo to&nbsp;v&nbsp;červenci, přišla Nana poslední, což ostatně nebylo nijak neobvyklé.</span></p>
          <p class="chunk" data-nb-ref-number="25" data-nb-words="13" data-nb-chars="80"><span class="idea" data-nb-ref-number="25" id="idea25" data-nb-words="13" data-nb-chars="80">„Namouduši,“ prohlásila hned ve&nbsp;dveřích, „to bude úleva, až&nbsp;budu mít ten kočár!“</span></p>
          <p class="chunk" data-nb-ref-number="26" data-nb-words="35" data-nb-chars="193"><span class="idea" data-nb-ref-number="26" id="idea26" data-nb-words="35" data-nb-chars="193">Ani si&nbsp;nesundala klobouk, takovou černou hučku, které říkala ‚ten můj hrnec‘ a&nbsp;kterou už&nbsp;ji&nbsp;omrzelo pořád opravovat, a&nbsp;hned se&nbsp;hrnula k&nbsp;oknu; vykláněla se&nbsp;napravo i&nbsp;nalevo a&nbsp;dívala se&nbsp;do&nbsp;ulice.</span></p>
          <p class="chunk" data-nb-ref-number="27" data-nb-words="17" data-nb-chars="100"><span class="idea" data-nb-ref-number="27" id="idea27" data-nb-words="17" data-nb-chars="100">„Na copak se&nbsp;to&nbsp;tam díváš?“ zeptala se&nbsp;jí&nbsp;paní Leratová podezřívavě. „To tě&nbsp;sem doprovázel tatínek?“</span></p>
          <p class="chunk" data-nb-ref-number="28" data-nb-words="27" data-nb-chars="162"><span class="idea" data-nb-ref-number="28" id="idea28" data-nb-words="27" data-nb-chars="162">„Ale ne, kdepak!“ odpověděla Nana klidně. „Na nic se&nbsp;nedívám… Jen tak koukám, jaké je&nbsp;dneska horko. Namouduši, člověk má&nbsp;jazyk na&nbsp;vestě, když musí takhle utíkat.“</span></p>
          <p class="chunk" data-nb-ref-number="29" data-nb-words="106" data-nb-chars="647"><span class="idea" data-nb-ref-number="29" id="idea29" data-nb-words="106" data-nb-chars="647">Bylo opravdu dusné ráno, k&nbsp;zalknutí. Dělnice spustily žaluzie a&nbsp;mezi prkénky pošilhávaly ven, nic jim z&nbsp;pouličního ruchu neušlo. Konečně se&nbsp;daly do&nbsp;práce, v&nbsp;řadě po&nbsp;obou stranách stolu, jedině paní Leratová seděla v&nbsp;čele. Bylo jich osm a&nbsp;každá měla před sebou hrneček s&nbsp;lepidlem, klíštky, všelijaké další nářadí a&nbsp;polštářek na&nbsp;vytlačování vzorků. Po&nbsp;stole se&nbsp;povalovala změť drátků, cívek, vaty, zeleného a&nbsp;hnědého papíru, květinových plátků a&nbsp;zelených listů, vystříhaných z&nbsp;hedvábí, z&nbsp;atlasu nebo ze&nbsp;sametu. Uprostřed stála velká láhev s&nbsp;vodou a&nbsp;jedna květinářka do&nbsp;ní&nbsp;zastrčila kytičku za&nbsp;dva pětníky, která už&nbsp;jí&nbsp;od&nbsp;včerejška vadla na&nbsp;blůzičce.</span></p>
          <p class="chunk" data-nb-ref-number="30" data-nb-words="39" data-nb-chars="245"><span class="idea" data-nb-ref-number="30" id="idea30" data-nb-words="39" data-nb-chars="245">„Jo, to&nbsp;vy&nbsp;nevíte!“ řekla Leonie, hezká brunetka, naklánějící se&nbsp;nad polštářkem, na&nbsp;němž právě vytlačovala záhyby do&nbsp;růžových lupínků. „Tak si&nbsp;představte, že&nbsp;ta&nbsp;chuděra Karolína se&nbsp;ukrutně trápí kvůli tomu mládenci, co&nbsp;na&nbsp;ni&nbsp;tady večer čekával.“</span></p>
          <p class="chunk" data-nb-ref-number="31" data-nb-words="20" data-nb-chars="132"><span class="idea" data-nb-ref-number="31" id="idea31" data-nb-words="20" data-nb-chars="132">Nana, která zrovna stříhala tenké pásky zeleného papíru, vykřikla: „Já se&nbsp;nedivím! Ten chlápek jí&nbsp;musí aspoň jednou denně zahejbat!“</span></p>
          <p class="chunk" data-nb-ref-number="32" data-nb-words="34" data-nb-chars="204"><span class="idea" data-nb-ref-number="32" id="idea32" data-nb-words="34" data-nb-chars="204">Celá dílna se&nbsp;potutelně rozesmála a&nbsp;paní Leratová musela přísně zakročit. Zamračila se&nbsp;a&nbsp;řekla potichu: „No to&nbsp;jsou mi&nbsp;pěkné výrazy, děvenko. Počkej, já&nbsp;to&nbsp;povím tatínkovi, a&nbsp;uvidíme, co&nbsp;tomu bude říkat!“</span></p>
          <p class="chunk" data-nb-ref-number="33" data-nb-words="32" data-nb-chars="203"><span class="idea" data-nb-ref-number="33" id="idea33" data-nb-words="32" data-nb-chars="203">Nana nafoukla tváře, jako by&nbsp;se&nbsp;přemáhala, aby nevyprskla smíchy. Jó, tatínek! Ten má&nbsp;nejmíň co&nbsp;povídat! Jaké ten někdy vede řeči! Ale najednou Leonie honem potichoučku zašeptala: „Bacha! Jde sem stará!“</span></p>
          <p class="chunk" data-nb-ref-number="34" data-nb-words="64" data-nb-chars="396"><span class="idea" data-nb-ref-number="34" id="idea34" data-nb-words="64" data-nb-chars="396">A&nbsp;opravdu, ve&nbsp;dveřích se&nbsp;objevila paní Titrevillová, vysoká, hubená žena. Obyčejně zůstávala dole v&nbsp;krámě. Dělnice se&nbsp;jí&nbsp;velmi bály, protože s&nbsp;ní nebyly žádné žerty. Pomalu obešla pracovní stůl, nad nímž se&nbsp;teď mlčky skláněly všechny hlavy v&nbsp;horlivé práci. Jedné dělnici vyhubovala, že&nbsp;je&nbsp;nemehlo, a&nbsp;poručila jí&nbsp;tu&nbsp;kopretinu celou předělat. Pak zas odcházela stejně přísně a&nbsp;prkenně, jako přišla.</span></p>
          <p class="chunk" data-nb-ref-number="35" data-nb-words="9" data-nb-chars="52"><span class="idea" data-nb-ref-number="35" id="idea35" data-nb-words="9" data-nb-chars="52">„Bu! Bu! Bu!“ ozvala se&nbsp;Nana za&nbsp;všeobecného mručení.</span></p>
          <p class="chunk" data-nb-ref-number="36" data-nb-words="20" data-nb-chars="124"><span class="idea" data-nb-ref-number="36" id="idea36" data-nb-words="20" data-nb-chars="124">„Slečny! Ale slečny!“ napomínala je&nbsp;paní Leratová a&nbsp;snažila se&nbsp;vypadat přísně. „Donutíte mě&nbsp;opravdu, že&nbsp;budu muset být zlá…“</span></p>
          <p class="chunk" data-nb-ref-number="37" data-nb-words="88" data-nb-chars="529"><span class="idea" data-nb-ref-number="37" id="idea37" data-nb-words="88" data-nb-chars="529">Ale nikdo ji&nbsp;neposlouchal, té&nbsp;se&nbsp;moc nebály. Byla příliš shovívavá, dělalo jí&nbsp;dobře, že&nbsp;může být mezi takovými mladými děvčaty, která neměla myšlenky na&nbsp;nic jiného než na&nbsp;legraci; brávala je&nbsp;stranou a&nbsp;tahala z&nbsp;nich rozumy o&nbsp;jejich galánech, a&nbsp;někdy jim dokonce vykládala karty, když bylo na&nbsp;stole místo. Celá ta&nbsp;její hromotlucká postava a&nbsp;tvrdá kostra se&nbsp;natřásala blahem, jaké cítí všechny drbny, sotva se&nbsp;začne mluvit o&nbsp;milostných pletkách. Jen hrubé výrazy nesnášela; pokud se&nbsp;nemluvilo sprostě, mohlo se&nbsp;před ní&nbsp;říci všechno.</span></p>
          <p class="chunk" data-nb-ref-number="38" data-nb-words="318" data-nb-chars="1909"><span class="idea" data-nb-ref-number="38" id="idea38" data-nb-words="318" data-nb-chars="1909">Všechna čest, Nana tu&nbsp;v&nbsp;dílně dostávala pěknou výchovu. Samo­zřejmě, měla už&nbsp;předtím různé přirozené sklony, ale tady dostalo její chování korunu, mezi všemi těmi děvčaty, už&nbsp;zkaženými neřestí a&nbsp;bídou. Byly tu&nbsp;namačkané na&nbsp;sebe a&nbsp;kazily se&nbsp;jedna od&nbsp;druhé, jako začnou hnít v&nbsp;košíku jablka, když je&nbsp;mezi nimi pár zkažených. Před lidmi se&nbsp;ovšem držely, dávaly si&nbsp;pozor na&nbsp;řeč, aby neříkaly příliš velké necudnosti a&nbsp;nevypadaly příliš prohnaně. Zkrátka, dělaly ze&nbsp;sebe slušné vychované slečinky. Jenomže z&nbsp;ouška do&nbsp;ouška někde v&nbsp;koutku, to&nbsp;se&nbsp;v&nbsp;nestydatostech předháněly. Sotva se&nbsp;octly dvě pohromadě, už&nbsp;se&nbsp;řehnily a&nbsp;říkaly si&nbsp;prasečinky. A&nbsp;pak, večer se&nbsp;chodilo spolu domů, a&nbsp;to byly samé důvěrnosti a&nbsp;všelijaké historky, až&nbsp;vstávaly vlasy na&nbsp;hlavě; holky pak ještě dlouho postávaly po&nbsp;dvojicích, celé rozpálené, na&nbsp;chodníku mezi strkajícím se&nbsp;davem. A&nbsp;navíc mělo na&nbsp;děvčata, která byla ještě nevinná jako Nana, zhoubný vliv i&nbsp;celé ovzduší dílny; některé dělnice, které byly rajdy, jako by&nbsp;sem přímo zanášely pach dupáren a&nbsp;proflámovaných nocí ve&nbsp;svých rozcuchaných drdolech a&nbsp;sukních, tak pomačkaných, jako by&nbsp;v&nbsp;nich spaly. Lenivá malátnost po&nbsp;flámu, nevyspalé oči a&nbsp;pod nimi kruhy, kterým paní Leratová počestně říkala modřiny lásky, rozkývané boky a&nbsp;ochraptělé hlasy, z&nbsp;toho všeho dýchala zkaženost nad pracovním stolem mezi křehkou krásou umělých květin. Nana to&nbsp;dychtivě vdechovala, opájela se&nbsp;tím a&nbsp;byla šťastná, když mohla sedět vedle děvčete, které už&nbsp;mělo něco za&nbsp;sebou. Dlouho sedávala vedle dlouhé Lízy, o&nbsp;které se&nbsp;říkalo, že&nbsp;je&nbsp;v&nbsp;jiném stavu. Pokukovala po&nbsp;sousedce zvědavými pohledy a&nbsp;oči jí&nbsp;jen svítily, jako by&nbsp;čekala, že&nbsp;ji&nbsp;uvidí bobtnat, až&nbsp;najednou praskne. Těžko se&nbsp;už&nbsp;mohla dovědět něco, co&nbsp;by&nbsp;ještě neznala; vždyť ta&nbsp;uličnice už&nbsp;znala všechno, všechno se&nbsp;dověděla na&nbsp;ulici doma ve&nbsp;čtvrti. Tady v&nbsp;dílně jen zblízka viděla, jak se&nbsp;to&nbsp;dělá, a&nbsp;dostávala poznenáhlu chuť i&nbsp;kuráž zkusit to&nbsp;také.</span></p>
          <p class="chunk" data-nb-ref-number="39" data-nb-words="16" data-nb-chars="94"><span class="idea" data-nb-ref-number="39" id="idea39" data-nb-words="16" data-nb-chars="94">„Je tu&nbsp;strašné dusno!“ prohodila a&nbsp;poodešla k&nbsp;oknu, jako by&nbsp;chtěla stáhnout ještě víc žaluzii.</span></p>
          <p class="chunk" data-nb-ref-number="40" data-nb-words="36" data-nb-chars="205"><span class="idea" data-nb-ref-number="40" id="idea40" data-nb-words="36" data-nb-chars="205">Ale vyklonila se&nbsp;ven a&nbsp;zas se&nbsp;rozhlížela napravo i&nbsp;nalevo. Leonie už&nbsp;chvíli pozorovala pána, stojícího naproti na&nbsp;chodníku, a&nbsp;teď se&nbsp;rozkřikla: „Co tu&nbsp;ten dědek pořád dělá? Už&nbsp;sem čumí dobré čtvrt hodiny.“</span></p>
          <p class="chunk" data-nb-ref-number="41" data-nb-words="21" data-nb-chars="122"><span class="idea" data-nb-ref-number="41" id="idea41" data-nb-words="21" data-nb-chars="122">„Asi nějaký starý kocour,“ řekla paní Leratová. „Nano, jdeš si&nbsp;hned sednout! Říkala jsem ti&nbsp;přece, že&nbsp;nesmíš stát u&nbsp;okna.“</span></p>
          <p class="chunk" data-nb-ref-number="42" data-nb-words="82" data-nb-chars="521"><span class="idea" data-nb-ref-number="42" id="idea42" data-nb-words="82" data-nb-chars="521">Nana zas vzala do&nbsp;ruky fialkové stopky, které právě kroutila, a&nbsp;celá dílna se&nbsp;začala zajímat o&nbsp;toho mužského. Byl to&nbsp;slušně oblečený pán, ve&nbsp;svrchníku, asi padesátiletý; měl bledý, velmi vážný a&nbsp;důstojný obličej s&nbsp;bezvadně zastřiženými šedivými licousy. Celou hodinu tam zůstal stát před zelinářským krámem a&nbsp;díval se&nbsp;ustavičně na&nbsp;žaluzie dílny. Květinářky se&nbsp;pochichtávaly, ale pouliční ruch to&nbsp;přehlušoval. Nakláněly se&nbsp;horlivě nad prací a&nbsp;přitom pořád pokukovaly stranou, aby toho pána ani na&nbsp;chvilku neztratily z&nbsp;očí.</span></p>
          <p class="chunk" data-nb-ref-number="43" data-nb-words="16" data-nb-chars="93"><span class="idea" data-nb-ref-number="43" id="idea43" data-nb-words="16" data-nb-chars="93">„Hele, on&nbsp;má&nbsp;cvikr!“ podotkla Leonie. „To bude nějaký nóbl pán… To&nbsp;určitě čeká na&nbsp;Augustinu!“</span></p>
          <p class="chunk" data-nb-ref-number="44" data-nb-words="37" data-nb-chars="235"><span class="idea" data-nb-ref-number="44" id="idea44" data-nb-words="37" data-nb-chars="235">Ale Augustina, velká šeredná blondýna, jí&nbsp;kysele odsekla, že&nbsp;si&nbsp;na&nbsp;dědky nepotrpí. Paní Leratová na&nbsp;to&nbsp;pokývala hlavou, našpulila obličej do&nbsp;dvojsmyslného úsměvu a&nbsp;řekla potichu: „To děláte chybu, má&nbsp;milá; staří jsou v&nbsp;lásce nejlepší.“</span></p>
          <p class="chunk" data-nb-ref-number="45" data-nb-words="56" data-nb-chars="314"><span class="idea" data-nb-ref-number="45" id="idea45" data-nb-words="56" data-nb-chars="314">V&nbsp;té chvíli zašeptala Leonii něco do&nbsp;ucha její sousedka, malá tlustá osůbka. Leonie se&nbsp;zničehonic zvrátila na&nbsp;židli a&nbsp;rozesmála se&nbsp;jako blázen; popadala se&nbsp;za&nbsp;břicho, podívala se&nbsp;na&nbsp;pána a&nbsp;musela se&nbsp;smát ještě víc. Přerývaně ze&nbsp;sebe vypravila: „To se&nbsp;povedlo! Jéje, to&nbsp;se&nbsp;povedlo…! No&nbsp;ne, tahle Žofka je&nbsp;ale čuně!“</span></p>
          <p class="chunk" data-nb-ref-number="46" data-nb-words="12" data-nb-chars="76"><span class="idea" data-nb-ref-number="46" id="idea46" data-nb-words="12" data-nb-chars="76">„Co povídala? Co&nbsp;povídala?“ ptala se&nbsp;celá dílna a&nbsp;všechny hořely zvědavostí.</span></p>
          <p class="chunk" data-nb-ref-number="47" data-nb-words="20" data-nb-chars="135"><span class="idea" data-nb-ref-number="47" id="idea47" data-nb-words="20" data-nb-chars="135">Leonie si&nbsp;utírala slzy, ale neodpověděla. Když se&nbsp;trochu utišila, začala znovu vytlačovat lístečky a&nbsp;prohlásila: „To se&nbsp;nedá opakovat.“</span></p>
          <p class="chunk" data-nb-ref-number="48" data-nb-words="103" data-nb-chars="598"><span class="idea" data-nb-ref-number="48" id="idea48" data-nb-words="103" data-nb-chars="598">Naléhaly na&nbsp;ni, ale ona jen vrtěla hlavou a&nbsp;přitom chvílemi vyprskla smíchy. Augustina, která vedle ní&nbsp;seděla z&nbsp;levé strany, ji&nbsp;tedy poprosila, aby jí&nbsp;to&nbsp;aspoň pošeptala. Leonie si&nbsp;nakonec dala říci a&nbsp;svěřila jí&nbsp;to&nbsp;rovnou do&nbsp;ucha. Teď se&nbsp;zas Augustina zvrátila na&nbsp;židli a&nbsp;mohla se&nbsp;potrhat smíchy. Pak to&nbsp;opakovala dál, a&nbsp;tak putoval ten výrok od&nbsp;ucha k&nbsp;uchu kolem celého stolu za&nbsp;pískotu a&nbsp;tlumeného smíchu. Když konečně všechny věděly, co&nbsp;sprostého Žofka řekla, podívaly se&nbsp;na&nbsp;sebe a&nbsp;rozřehtaly se&nbsp;společně, trošičku zarudlé a&nbsp;rozpačité. Jedině paní Leratová se&nbsp;to&nbsp;nedověděla. Byla hrozně uražena.</span></p>
          <p class="chunk" data-nb-ref-number="49" data-nb-words="23" data-nb-chars="152"><span class="idea" data-nb-ref-number="49" id="idea49" data-nb-words="23" data-nb-chars="152">„Tohleto je&nbsp;velmi nezdvořilé chování, dámy!“ prohlásila. „Ve společnosti se&nbsp;nikdy nešeptá… Zas něco neslušného, viďte? Co&nbsp;jiného by&nbsp;se&nbsp;také dalo čekat!“</span></p>
          <p class="chunk" data-nb-ref-number="50" data-nb-words="173" data-nb-chars="1079"><span class="idea" data-nb-ref-number="50" id="idea50" data-nb-words="173" data-nb-chars="1079">Ale přece jen se&nbsp;neodvážila říci, aby jí&nbsp;ten Žofiin sprostý výrok opakovaly, i&nbsp;když se&nbsp;užírala touhou dovědět se&nbsp;to. A&nbsp;tak jen důstojně sklopila hlavu a&nbsp;chvíli mlčky vychutnávala další hovor dělnic. Žádná z&nbsp;nich nemohla říci jediné slovo, třeba nejnevinnější poznámku o&nbsp;práci, aby si&nbsp;to&nbsp;hned všechny ostatní nevykládaly po&nbsp;svém; všechno překroutily, každému slovu přikládaly nestydatý význam a&nbsp;hledaly podivné narážky pod zcela nevinnými výroky, jako třeba: „Mám ty&nbsp;kleště nějak roztažené,“ anebo „Kdopak se&nbsp;mi&nbsp;to&nbsp;zas hrabal v&nbsp;hrníčku?“ A&nbsp;teď vztahovaly všechno na&nbsp;toho pána, který stál jako kolík tam naproti; každá narážka platila jemu. Tomu asi muselo znít v&nbsp;uších! Nakonec už&nbsp;říkaly strašné pitomosti, jak chtěly být mermomocí vtipné. Ale vůbec jim to&nbsp;nevadilo, náramně se&nbsp;při tom bavily, byly celé rozdrážděné, oči měly vykulené a&nbsp;říkaly čím dál peprnější věci. Paní Leratová se&nbsp;přitom nemohla zlobit, protože žádná neřekla nic naplno. Dokonce sama je&nbsp;všechny rozesmála k&nbsp;potrhání, když požádala Lízu: „Slečno Lízo, mně vyhasnul plamen, potřebovala bych si&nbsp;od&nbsp;vás připálit.“</span></p>
          <p class="chunk" data-nb-ref-number="51" data-nb-words="10" data-nb-chars="70"><span class="idea" data-nb-ref-number="51" id="idea51" data-nb-words="10" data-nb-chars="70">„Hele, paní Leratové vyhasnul plamen!“ rozesmály se&nbsp;jedna přes druhou.</span></p>
          <p class="chunk" data-nb-ref-number="52" data-nb-words="13" data-nb-chars="83"><span class="idea" data-nb-ref-number="52" id="idea52" data-nb-words="13" data-nb-chars="83">Paní Leratová to&nbsp;chtěla vysvětlit: „Až budete, slečny, tak staré jako já…,“ začala.</span></p>
          <p class="chunk" data-nb-ref-number="53" data-nb-words="21" data-nb-chars="117"><span class="idea" data-nb-ref-number="53" id="idea53" data-nb-words="21" data-nb-chars="117">Ale nikdo ji&nbsp;neposlouchal a&nbsp;všechny mluvily o&nbsp;tom, že&nbsp;by&nbsp;měly zavolat toho pána, aby paní Leratové zase zapálil oheň.</span></p>
          <p class="chunk" data-nb-ref-number="54" data-nb-words="153" data-nb-chars="921"><span class="idea" data-nb-ref-number="54" id="idea54" data-nb-words="153" data-nb-chars="921">Při těch všeobecných záchvatech smíchu se&nbsp;Nana řehnila, až&nbsp;se&nbsp;hory zelenaly. Jediná dvojsmyslná narážka jí&nbsp;neušla, a&nbsp;sama dokonce také občas dala k&nbsp;dobru pěkně peprné výroky, které pronášela s&nbsp;drze vystrčenou bradou, a&nbsp;naparovala se&nbsp;při nich, div nepraskla blahem. Necudnosti byly jejím živlem, byla v&nbsp;nich jako ryba ve&nbsp;vodě. A&nbsp;přitom kroutila ty&nbsp;své fialkové stonky znamenitě, i&nbsp;když na&nbsp;židli ustavičně nadskakovala smíchy. Čertovsky šikovná, než bys řekl švec, vzala tenký proužek zeleného papíru a&nbsp;šup, už&nbsp;papír ujížděl a&nbsp;ovíjel se&nbsp;kolem mosazného drátku. Potom navrch kapičku arabské gumy na&nbsp;zalepení a&nbsp;bylo to&nbsp;hotovo, svěží a&nbsp;jemný zelený stonek, jen jej připíchnout na&nbsp;dámské vnady. Měla šikovnost v&nbsp;prstech, v&nbsp;těch tenkých uličnických prstech, tak jemných a&nbsp;ohebných, jako by&nbsp;v&nbsp;nich ani kosti nebyly. Z&nbsp;celého řemesla se&nbsp;zatím naučila jen tohle, ale uměla to&nbsp;tak dobře, že&nbsp;jí&nbsp;dávali kroutit stonky pro celou dílnu.</span></p>
          <p class="chunk" data-nb-ref-number="55" data-nb-words="88" data-nb-chars="542"><span class="idea" data-nb-ref-number="55" id="idea55" data-nb-words="88" data-nb-chars="542">Pán z&nbsp;protějšího chodníku už&nbsp;zatím odešel. Dílna pomalu ztichla nad prací ve&nbsp;vzrušujícím dusnu. Když tlouklo poledne, hodina oběda, všechny vstaly. Nana se&nbsp;zas rozběhla k&nbsp;oknu a&nbsp;potom křikla, že&nbsp;jim seběhne dolů nakoupit, jestli něco chtějí. Leonie si&nbsp;objednala za&nbsp;dva pětníky krevet, Augustina kornout smažených bramborů, Líza svazek ředkviček a&nbsp;Žofka buřta. Když už&nbsp;byla Nana na&nbsp;odchodu, dohonila ji&nbsp;dlouhými kroky paní Leratová, které se&nbsp;vůbec nelíbil dnešní Nanin zájem o&nbsp;okno, a&nbsp;řekla: „Počkej, půjdu s&nbsp;tebou, taky si&nbsp;musím něco koupit.“</span></p>
          <p class="chunk" data-nb-ref-number="56" data-nb-words="121" data-nb-chars="613"><span class="idea" data-nb-ref-number="56" id="idea56" data-nb-words="121" data-nb-chars="613">A&nbsp;co neviděla, v&nbsp;průjezdu stojí jako solný sloup zas ten pán a&nbsp;hází očkem po&nbsp;Naně! Ta&nbsp;zrudla až&nbsp;po&nbsp;uši, teta ji&nbsp;popadla za&nbsp;ruku a&nbsp;vlekla ji&nbsp;za&nbsp;sebou na&nbsp;ulici; vážený pán v&nbsp;patách za&nbsp;nimi. Aha, tak ten starý kocour přišel za&nbsp;Nanou! No&nbsp;to&nbsp;je&nbsp;mi&nbsp;pěkná věc, je&nbsp;tomu patnáct a&nbsp;půl a&nbsp;už se&nbsp;za&nbsp;tím táhnou chlapi! Paní Leratová ji&nbsp;hned začala přísně zpovídat. Ale kdepak Nana, božínku, ona prostě neví; chodí za&nbsp;ní&nbsp;teprve pět dní, jak vytáhne paty, už&nbsp;ho&nbsp;má&nbsp;za&nbsp;sebou. Je&nbsp;to&nbsp;prý nějaký obchodník, ano, má&nbsp;továrnu na&nbsp;kostěné knoflíky. To&nbsp;udělalo na&nbsp;paní Leratovou mohutný dojem. Otočila se&nbsp;a&nbsp;po očku si&nbsp;toho pána přeměřila.</span></p>
          <p class="chunk" data-nb-ref-number="57" data-nb-words="20" data-nb-chars="124"><span class="idea" data-nb-ref-number="57" id="idea57" data-nb-words="20" data-nb-chars="124">„Prachatý je, to&nbsp;je&nbsp;vidět!“ zašeptala. „Poslouchej, děvenko, musíš mi&nbsp;pěkně všechno říci. Teď už&nbsp;se&nbsp;přede mnou nemusíš bát.“</span></p>
          <p class="chunk" data-nb-ref-number="58" data-nb-words="65" data-nb-chars="379"><span class="idea" data-nb-ref-number="58" id="idea58" data-nb-words="65" data-nb-chars="379">A&nbsp;tak při tom povídání chodily z&nbsp;krámu do&nbsp;krámu, k&nbsp;uzenáři, k&nbsp;zelinářce, k&nbsp;lahůdkáři. V&nbsp;náručí se&nbsp;jim pomalu kupily balíčky v&nbsp;zamaštěném papíru. Ale přitom byly obě pořád roztomilé, nakrucovaly se, potichu se&nbsp;smály a&nbsp;vrhaly za&nbsp;sebe vyzývavé pohledy. A&nbsp;paní Leratová si&nbsp;půvabně vykračovala a&nbsp;hrála si&nbsp;na&nbsp;mladou holčičku kvůli tomu továrníkovi na&nbsp;knoflíky, který šel pořád za&nbsp;nimi.</span></p>
          <p class="chunk" data-nb-ref-number="59" data-nb-words="14" data-nb-chars="94"><span class="idea" data-nb-ref-number="59" id="idea59" data-nb-words="14" data-nb-chars="94">„Vypadá moc nóbl,“ prohlásila, když se&nbsp;vracely průjezdem. „Jen jestli má&nbsp;ale počestné úmysly…“</span></p>
          <p class="chunk" data-nb-ref-number="60" data-nb-words="30" data-nb-chars="157"><span class="idea" data-nb-ref-number="60" id="idea60" data-nb-words="30" data-nb-chars="157">A&nbsp;když už&nbsp;šly po&nbsp;schodech nahoru, najednou jako by&nbsp;si&nbsp;na&nbsp;něco vzpomněla: „A&nbsp;vůbec, copak si&nbsp;to&nbsp;slečny šeptaly do&nbsp;ucha? Víš, co&nbsp;to&nbsp;řekla Žofka tak sprostého?“</span></p>
          <p class="chunk" data-nb-ref-number="61" data-nb-words="63" data-nb-chars="329"><span class="idea" data-nb-ref-number="61" id="idea61" data-nb-words="63" data-nb-chars="329">Nana nedělala žádné okolky. Vzala paní Leratovou kolem krku a&nbsp;přitáhla si&nbsp;ji&nbsp;o&nbsp;dva schody dolů k&nbsp;sobě, protože nahlas se&nbsp;to&nbsp;prý doopravdy nedá říci, ani na&nbsp;schodech ne. A&nbsp;pošeptala jí&nbsp;ten výrok. Bylo to&nbsp;tak sprosté, že&nbsp;teta jen zakývala hlavou, vyvalila oči a&nbsp;ušklíb­la se. Tak teď už&nbsp;to&nbsp;tedy konečně ví&nbsp;a&nbsp;už ji&nbsp;to&nbsp;nemusí trápit.</span></p>
          <p class="chunk" data-nb-ref-number="62" data-nb-words="124" data-nb-chars="735"><span class="idea" data-nb-ref-number="62" id="idea62" data-nb-words="124" data-nb-chars="735">Květinářky obědvaly na&nbsp;klíně, aby neumazaly pracovní stůl. Polykaly to&nbsp;v&nbsp;chvatu, jakoby nerady, bylo jim milejší využít polední přestávky k&nbsp;tomu, aby se&nbsp;dosyta vynadívaly z&nbsp;okna na&nbsp;lidi anebo si&nbsp;někde v&nbsp;koutku šeptaly všelijaké tajnosti. Dnes se&nbsp;nejvíc zajímaly o&nbsp;to, kam se&nbsp;asi poděl ten pán od&nbsp;rána. Ale ten už&nbsp;opravdu nadobro zmizel. Paní Leratová s&nbsp;Nanou po&nbsp;sobě spiklenecky pokukovaly, ale ani nemukly. Byla už&nbsp;jedna hodina deset a&nbsp;dělnice se&nbsp;pořád ještě nehrnuly do&nbsp;práce ke&nbsp;svým klíštkám, když najednou Leonie vyloudila na&nbsp;rty typický hvízdavý zvuk, jakým na&nbsp;sebe volají malíři pokojů; znamanalo to, že&nbsp;šéfová jde. V&nbsp;tom okamžiku seděly všechny na&nbsp;židlích a&nbsp;skláněly nosy nad prací. Vešla paní Titrevillová a&nbsp;přísně obešla stůl.</span></p>
          <p class="chunk" data-nb-ref-number="63" data-nb-words="214" data-nb-chars="1280"><span class="idea" data-nb-ref-number="63" id="idea63" data-nb-words="214" data-nb-chars="1280">Od&nbsp;toho dne se&nbsp;paní Leratová jaksepatří pásla na&nbsp;prvním milostném dobrodružství své neteře. Ani na&nbsp;chvilku ji&nbsp;nespustila z&nbsp;dohledu, ráno i&nbsp;večer chodila s&nbsp;ní a&nbsp;pořád zdůrazňovala, jakou má&nbsp;odpovědnost. Nanu to&nbsp;samozřejmě trochu otravovalo, ale přitom jí&nbsp;zas dělalo moc dobře, že&nbsp;ji&nbsp;takhle hlídají jako nějaký poklad. A&nbsp;hovory, které spolu vedly na&nbsp;ulici, s&nbsp;panem továrníkem v&nbsp;patách, Nanu příjemně dráždily a&nbsp;spíš jí&nbsp;ještě dodávaly chuti, aby už&nbsp;do&nbsp;toho jednou skočila. Tetička, ach, ta&nbsp;měla pro city pochopení! I&nbsp;ten továrník na&nbsp;knoflíky, takový už&nbsp;postarší a&nbsp;tak slušný pán, jí&nbsp;dokázal pohnout srdcem, protože u&nbsp;zralejších lidí má&nbsp;prý láska vždycky hlubší kořeny. Přitom však bděla. Ano, dostal by&nbsp;se&nbsp;k&nbsp;holce jen přes její mrtvolu. Jednou večer pána zastavila a&nbsp;řekla mu&nbsp;rovnou do&nbsp;očí, že&nbsp;tohleto se&nbsp;nedělá. Zdvořile se&nbsp;jí&nbsp;uklonil, ale ani nemukl, jako starý zkušený proutník, který už&nbsp;častěji dostal od&nbsp;rodičů vynadáno. Nemohla se&nbsp;na&nbsp;něho doopravdy zlobit, má&nbsp;takové pěkné způsoby! A&nbsp;zaučovala Nanu dál různými praktickými radami o&nbsp;lásce, hýřila narážkami na&nbsp;ty&nbsp;nemravníky mužské a&nbsp;vykládala jí&nbsp;všelijaké historky o&nbsp;lehkomyslných holkách, jak přišly o&nbsp;věnec a&nbsp;potom toho strašně litovaly, a&nbsp;Nana po&nbsp;tom bývala ještě roztouženější; neřestně oči jí&nbsp;v&nbsp;bledém obličeji jen svítily.</span></p>
          <p class="chunk" data-nb-ref-number="64" data-nb-words="270" data-nb-chars="1548"><span class="idea" data-nb-ref-number="64" id="idea64" data-nb-words="270" data-nb-chars="1548">Ale jednou v&nbsp;ulici Faubourg-Poissonnière továrník na&nbsp;knoflíky strčil nos mezi tetu a&nbsp;neteř a&nbsp;troufl si&nbsp;říci něco, co&nbsp;neměl. Paní Leratová se&nbsp;vyděsila, říkala, že&nbsp;už&nbsp;má&nbsp;strach i&nbsp;o&nbsp;sebe, a&nbsp;vyklopila všechno bratrovi. A&nbsp;teď to&nbsp;začalo jinak. U&nbsp;Coupeauů byla mela. Především vysázel Coupeau Naně pořádný výprask. Co&nbsp;se&nbsp;to&nbsp;dovídá? Tak ona ta&nbsp;potvora letí na&nbsp;dědky? Ať&nbsp;si&nbsp;dá&nbsp;pozor, jestli ji&nbsp;někdy nachytá, jak se&nbsp;nechává očuchávat, tak bude po&nbsp;ní, roztrhne ji&nbsp;jako slanečka. Kdopak to&nbsp;jakživ viděl, takový smrkáč, a&nbsp;už by&nbsp;chtěla zneuctít rodinu! Div z&nbsp;ní duši nevytřepal; teď prý bude muset, mordsethadry, sekat dobrotu, protože odteďka na&nbsp;ni&nbsp;bude dohlížet on&nbsp;sám. Sotva přišla domů, prohlížel si&nbsp;ji&nbsp;vždycky ze&nbsp;všech stran a&nbsp;díval se&nbsp;jí&nbsp;do&nbsp;obličeje, jestli jí&nbsp;na&nbsp;očích nezůstala nějaká stopa po&nbsp;hubičce, která se&nbsp;tam tichounce vmáčkne jakoby nic. Jednou večer dostala zase mazec, protože jí&nbsp;našel na&nbsp;krku tmavou skvrnu. Ta&nbsp;drzá holka si&nbsp;ještě troufla zapírat, že&nbsp;to&nbsp;není žádný cucflek! Ano, říkala tomu modřina, prý je&nbsp;to&nbsp;obyčejná modřina a&nbsp;udělala jí&nbsp;to&nbsp;Leonie, když se&nbsp;spolu kočkovaly. Já&nbsp;ti&nbsp;dám modřiny, já&nbsp;ti&nbsp;dám zapírat, i&nbsp;kdybych ti&nbsp;měl hnáty zpřerážet! Jindy zas, když byl v&nbsp;náladičce, si&nbsp;ji&nbsp;dobíral a&nbsp;posmíval se&nbsp;jí. Namouduši, pěkná kůstka pro mužské, hubená jako lunt a&nbsp;klíční kosti má&nbsp;tak vysedlé, že&nbsp;bys do&nbsp;nich mohl pěsti strčit! A&nbsp;jak tak byla Nana bita za&nbsp;ošklivé věci, jichž se&nbsp;nedopustila, a&nbsp;ustavičně od&nbsp;otce hrubě obviňována z&nbsp;nejhorších ohavností, zatvrzovala se&nbsp;ještě víc a&nbsp;navenek projevovala potměšilou povolnost jako štvané zvíře.</span></p>
          <p class="chunk" data-nb-ref-number="65" data-nb-words="21" data-nb-chars="130"><span class="idea" data-nb-ref-number="65" id="idea65" data-nb-words="21" data-nb-chars="130">„Dej jí&nbsp;pokoj!“ říkávala Gervaisa, která byla rozumnější. „Nakonec jí&nbsp;ještě naděláš chutě, když o&nbsp;tom před ní&nbsp;budeš pořád mluvit!“</span></p>
          <p class="chunk" data-nb-ref-number="66" data-nb-words="299" data-nb-chars="1679"><span class="idea" data-nb-ref-number="66" id="idea66" data-nb-words="299" data-nb-chars="1679">Copak o&nbsp;chutě, ty&nbsp;už&nbsp;Nana dávno měla, a&nbsp;jaké! Celé tělo ji&nbsp;svrbělo samou chutí zdejchnout se&nbsp;z&nbsp;domova a&nbsp;nechat se&nbsp;přeříznout, jak říkával starý Coupeau. Příliš často jí&nbsp;ty&nbsp;představy vštěpoval, takže by&nbsp;se&nbsp;tím i&nbsp;ta nejpočestnější holka byla rozpálila. Dokonce ji, jak na&nbsp;ni&nbsp;pořád křičel, poučil i&nbsp;o&nbsp;věcech, které ještě neznala, a&nbsp;to už&nbsp;bylo co&nbsp;říci. A&nbsp;tak se&nbsp;pozvolna učila pěkné zlozvyky. Jednou ráno ji&nbsp;například přistihl, jak něco štrachá v&nbsp;papíře a&nbsp;rozmazává si&nbsp;to&nbsp;po&nbsp;obličeji. Byl to&nbsp;rýžový pudr a&nbsp;holka si&nbsp;jej ze&nbsp;zkažených choutek plácala po&nbsp;té&nbsp;své jemňoučké hedvábné pleti. Rozmazal jí&nbsp;papír o&nbsp;obličej, div jí&nbsp;kůži nesedřel, a&nbsp;nadával jí, že&nbsp;vypadá jako děvka ze&nbsp;mlýna. Jindy si&nbsp;zas přinesla pár červených stužek, aby si&nbsp;trochu poopravila ten svůj hrnec, starý černý klobouk, za&nbsp;který se&nbsp;už&nbsp;tolik styděla. Uhodil na&nbsp;ni&nbsp;vztekle, odkud ty&nbsp;stužky má. To&nbsp;si&nbsp;je&nbsp;vydělala na&nbsp;zádech, co? Nebo to&nbsp;někde koupila za&nbsp;pět prstů? Buďto je&nbsp;svině, anebo zlodějka, a&nbsp;možná že&nbsp;obojí dohromady. Několikrát u&nbsp;ní takhle zahlédl všelijaké ženské ozdůbky, prstýnek s&nbsp;karneolem, krajkové manžety, pozlacené srdíčko, takové „vábítko“, jaká děvčata ráda nosí na&nbsp;krku mezi ňadry. Coupeau jí&nbsp;to&nbsp;chtěl vždycky rozšlapat, ale ona ty&nbsp;své věcičky zuřivě hájila; patří přece jí, daly jí&nbsp;je&nbsp;dámy anebo si&nbsp;je&nbsp;vyhandlovala za&nbsp;něco v&nbsp;dílně. Tohle srdíčko například našla v&nbsp;Aboukirské ulici. A&nbsp;když jí&nbsp;to&nbsp;srdíčko otec rozdupal podpatkem, zůstala stát jako solný sloup, celá zbledla, zatínala pěsti a&nbsp;uvnitř se&nbsp;v&nbsp;ní všechno bouřilo, měla chuť skočit na&nbsp;něho a&nbsp;vyškrábat mu&nbsp;oči. Dva roky už&nbsp;toužila po&nbsp;tom, mít takové srdíčko, a&nbsp;on jí&nbsp;ho&nbsp;teď rozšlapal! Ne, co&nbsp;je&nbsp;moc, to&nbsp;je&nbsp;moc, tohle už&nbsp;si&nbsp;dlouho líbit nenechá.</span></p>
          <p class="chunk" data-nb-ref-number="67" data-nb-words="365" data-nb-chars="2049"><span class="idea" data-nb-ref-number="67" id="idea67" data-nb-words="365" data-nb-chars="2049">Coupeau chtěl dceru držet zkrátka, ale přitom ji&nbsp;spíš dráždil, než aby ji&nbsp;vedl k&nbsp;počestnosti. Často jí&nbsp;křivdil a&nbsp;taková nespravedlnost ji&nbsp;přiváděla k&nbsp;zuřivosti. Nakonec začala i&nbsp;vynechávat v&nbsp;práci; a&nbsp;když jí&nbsp;za&nbsp;to&nbsp;klempíř jako obvykle nařezal, nic si&nbsp;z&nbsp;toho nedělala a&nbsp;odsekla mu, že&nbsp;už&nbsp;k&nbsp;Titrevillové nepůjde, protože tam musí sedět vedle Augustiny a&nbsp;té smrdí z&nbsp;huby jako z&nbsp;kanálu. Coupeau ji&nbsp;tedy sám odvedl do&nbsp;Káhirské ulice a&nbsp;požádal zaměstnavatelku, aby ji&nbsp;z&nbsp;trestu nechala sedět pořád vedle Augustiny. Celých čtrnáct dní pak každé ráno nelenil a&nbsp;chodil s&nbsp;Nanou dolů kolem brány Poissonnière až&nbsp;ke&nbsp;dveřím dílny. Čekával potom ještě pět minut na&nbsp;chodníku, aby měl jistotu, že&nbsp;šla doopravdy dovnitř. Ale jednou ráno, když se&nbsp;potom stavil s&nbsp;kamarádem ještě na&nbsp;skleničku v&nbsp;ulici Saint-Denis, najednou ji&nbsp;uviděl, jak, uličnice, peláší ulicí dolů, jen se&nbsp;jí&nbsp;zadeček natřásá. Celých čtrnáct dní už&nbsp;ho&nbsp;takhle vodila za&nbsp;nos; vyběhla vždycky do&nbsp;druhého poschodí, místo aby šla k&nbsp;Trevillové, tam si&nbsp;sedla na&nbsp;schody a&nbsp;čekala, až&nbsp;táta odejde. Když se&nbsp;chtěl Coupeau pustit do&nbsp;paní Leratové, řekla mu&nbsp;teta pěkně od&nbsp;plic, co&nbsp;prý je&nbsp;jí&nbsp;po&nbsp;tom; řekla neteři všechno, co&nbsp;měla, varovala ji&nbsp;před mužskými dost, a&nbsp;jestli holka přesto běhá za&nbsp;těmi nestydy dál, její vinou už&nbsp;to&nbsp;není. Ona si&nbsp;prý myje ruce, teď už&nbsp;se&nbsp;nebude do&nbsp;ničeho plést, ani kdyby jí&nbsp;dávali nevímco, protože ví&nbsp;taky své, ví, co&nbsp;se&nbsp;po&nbsp;příbuzenstvu povídá, že&nbsp;se&nbsp;ji&nbsp;jisté osoby opovažují obviňovat z&nbsp;toho, že&nbsp;Nanu sama kazí a&nbsp;že má&nbsp;potěšení z&nbsp;toho, jak se&nbsp;jí&nbsp;holka před očima spouští. Ostatně Coupeau se&nbsp;dověděl od&nbsp;paní Titrevillové, že&nbsp;Nanu zkazila jedna dělnice, ta&nbsp;rajdička Leonie, která už&nbsp;úplně nechala květin a&nbsp;dala se&nbsp;na&nbsp;nezřízený život. Nana asi zatím netouží ještě po&nbsp;ničem jiném než po&nbsp;dobrém bydlu a&nbsp;po toulání po&nbsp;ulicích, a&nbsp;určitě by&nbsp;ji&nbsp;ještě mohli vdát s&nbsp;věnečkem na&nbsp;hlavě. Ale to&nbsp;prý by&nbsp;si, namouduši, museli pořádně pospíšit, jestli ji&nbsp;chtějí dát budoucímu manželovi v&nbsp;pořádku a&nbsp;neporušenou, bez nějaké vážnější úhony, zkrátka jak se&nbsp;sluší na&nbsp;řádnou mladou dámu, která dbá o&nbsp;svou čest.</span></p>
          <p class="chunk" data-nb-ref-number="68" data-nb-words="211" data-nb-chars="1309"><span class="idea" data-nb-ref-number="68" id="idea68" data-nb-words="211" data-nb-chars="1309">Po&nbsp;domě ve&nbsp;Zlatnické ulici se&nbsp;mluvilo o&nbsp;Nanině starém pánovi jako o&nbsp;něčem, koho každý zná. Jinak byl pořád velmi zdvořilý, dokonce trochu nesmělý, ale přitom zatraceně umíněný a&nbsp;vytrvalý, chodil za&nbsp;ní&nbsp;pořád na&nbsp;deset kroků jako poslušný pejsek. Někdy vešel dokonce až&nbsp;do&nbsp;dvora. Paní Gaudronová ho&nbsp;potkala jednou večer na&nbsp;schodech ve&nbsp;druhém poschodí, jak se&nbsp;plíží podél zábradlí se&nbsp;sklopenou hlavou, celý rozpálený a&nbsp;ustrašený. Lorilleuxovi hrozili, že&nbsp;se&nbsp;odstěhují jinam, jestli ta&nbsp;ucouraná neteř bude za&nbsp;sebou pořád vodit chlapy, protože tohle už&nbsp;začíná být nechutné, je&nbsp;prý jich plné schodiště a&nbsp;člověk už&nbsp;nemůže sejít dolů, aby na&nbsp;každém schodu na&nbsp;nějakého nenarazil, jak tam čenichá a&nbsp;čeká; namouduši, jako by&nbsp;v&nbsp;tomhle koutě domu byla nějaká růjná samice. Bochovi zas litovali toho chudáka pána, jaký ho&nbsp;potkal osud; takový slušný člověk, a&nbsp;zblázní se&nbsp;do&nbsp;takové rajdičky. Je&nbsp;to&nbsp;opravdu obchodník, viděli prý tu&nbsp;jeho továrnu na&nbsp;knoflíky na&nbsp;bulváru de&nbsp;la&nbsp;Vilette, ten by&nbsp;mohl udělat ženskou šťastnou, kdyby padl na&nbsp;počestnou holku. Dík těmto podrobnostem, které domovníkovi štědře rozšiřovali, prokazovali všichni lidé z&nbsp;ulice, dokonce i&nbsp;Lorilleuxovi, tomu dědkovi největší úctu, když ho&nbsp;potkávali, jak jde Naně v&nbsp;patách se&nbsp;svislým spodním rtem a&nbsp;bledou tváří, vroubenou šedivým, pečlivě přistřiženým vousem.</span></p>
          <p class="chunk" data-nb-ref-number="69" data-nb-words="80" data-nb-chars="453"><span class="idea" data-nb-ref-number="69" id="idea69" data-nb-words="80" data-nb-chars="453">První měsíc měla Nana z&nbsp;dědka náramnou legraci. Stál za&nbsp;podívanou, pořád za&nbsp;ní&nbsp;jako ocásek. Opravdový tichošlápek, v&nbsp;tlačenici jí&nbsp;zezadu ohmatával sukně a&nbsp;tvářil se&nbsp;jakoby nic. A&nbsp;ty jeho nohy! Hůlky u&nbsp;plotu hadr, namouduši, jako sirky! Na&nbsp;palici nic, ani vlásek, jen takových pár chlupů se&nbsp;mu&nbsp;kroutilo vzadu na&nbsp;krku, takže byla Nana pořád v&nbsp;pokušení se&nbsp;ho&nbsp;zeptat na&nbsp;adresu toho parukáře, který mu&nbsp;češe pěšinku. Páprda jeden, s&nbsp;tím si&nbsp;člověk užije psiny!</span></p>
          <p class="chunk" data-nb-ref-number="70" data-nb-words="262" data-nb-chars="1516"><span class="idea" data-nb-ref-number="70" id="idea70" data-nb-words="262" data-nb-chars="1516">Ale potom, jak ho&nbsp;tak měla pořád v&nbsp;patách, už&nbsp;jí&nbsp;nebylo tolik do&nbsp;smíchu. Měla z&nbsp;něho takový divný strach a&nbsp;byla by&nbsp;se&nbsp;snad dala do&nbsp;křiku, kdyby se&nbsp;k&nbsp;ní přiblížil. Často, když se&nbsp;zastavila před nějakým klenotnickým krámem, slyšela najednou, jak jí&nbsp;zezadu něco nesměle koktá. A&nbsp;byla to&nbsp;pravda, co&nbsp;říkal, opravdu by&nbsp;chtěla mít na&nbsp;krku ten křížek se&nbsp;sametkou anebo tyhle malé korálové náušničky, tak malinké, že&nbsp;vypadají jako kapky krve. A&nbsp;i kdyby netoužila po&nbsp;špercích, nemůže přece pořád chodit v&nbsp;těch hadrech, už&nbsp;toho má&nbsp;dost, opravovat si&nbsp;šaty z&nbsp;ušetřených zbytků z&nbsp;dílny, a&nbsp;především už&nbsp;jí&nbsp;leze krkem ten její hrnec, vždyť ty&nbsp;květiny, nakradené u&nbsp;Titrevillové, vypadají na&nbsp;té&nbsp;staré hušce, jako když žebrákovi navěsí rolničky. Když tak chodila blátem, kočáry na&nbsp;ni&nbsp;stříkaly a&nbsp;před očima se&nbsp;jí&nbsp;míhala oslňující nádhera výkladů, posedaly ji&nbsp;všelijaké choutky, až&nbsp;se&nbsp;jí&nbsp;svíral žaludek, měla dravou chuť být pěkně ustrojená, jíst v&nbsp;drahých restauracích, chodit do&nbsp;divadla a&nbsp;mít svůj vlastní pokoj s&nbsp;krásným nábytkem. Zastavovala se, celá bledá touhou, cítila, jak jí&nbsp;z&nbsp;pařížské dlažby stoupá horkost po&nbsp;stehnech nahoru, a&nbsp;dostávala zběsilou chuť zakousnout se&nbsp;do&nbsp;požitků, které na&nbsp;ni&nbsp;dorážely v&nbsp;husté tlačenici na&nbsp;chodníku. A&nbsp;právě v&nbsp;takových okamžicích se&nbsp;vždycky objevil ten její dědek a&nbsp;šeptal jí&nbsp;do&nbsp;ucha své lákavé návrhy. Ach, tak ráda by&nbsp;si&nbsp;s&nbsp;ním byla plácla, jen kdyby z&nbsp;něho neměla takový strach, kdyby se&nbsp;v&nbsp;ní všechno nebouřilo, neboť při vší své zkaženosti cítila zběsilý odpor ke&nbsp;všemu tomu neznámému mužství.</span></p>
          <p class="chunk" data-nb-ref-number="71" data-nb-words="335" data-nb-chars="1888"><span class="idea" data-nb-ref-number="71" id="idea71" data-nb-words="335" data-nb-chars="1888">Ale když přišla zima, stal se&nbsp;už&nbsp;život u&nbsp;Coupeauových nesnesitelný. Každý večer dostávala Nana nařezáno. Když už&nbsp;otce třískání omrzelo, pohlavkovala ji&nbsp;matka, aby ji&nbsp;naučila slušnému chování. Často byla všeobecná mela, když jeden řezal a&nbsp;druhý ji&nbsp;bránil, takže se&nbsp;pak všichni tři váleli po&nbsp;podlaze mezi rozbitým nádobím. K&nbsp;tomu ještě se&nbsp;jakživi dosyta nenajedli a&nbsp;zimu tam měli jako v&nbsp;psinci. Když si&nbsp;holka koupila něco hezkého na&nbsp;sebe, hedvábnou mašli nebo knoflíčky do&nbsp;manžet, rodiče jí&nbsp;to&nbsp;hned zabavili a&nbsp;šli to&nbsp;střelit. Neměla svého vůbec nic, jen těch pár facek, než se&nbsp;šla zavrtat do&nbsp;hadrů na&nbsp;postel, kde drkotala zuby pod krátkou černou spodničkou, protože nic jiného na&nbsp;přikrytí neměla. Ne, tenhle prašivý život už&nbsp;nemůže jít dál, vždyť by&nbsp;v&nbsp;tom tady nakonec zdechla! Táta, ten už&nbsp;pro ni&nbsp;dávno nic neznamenal; když se&nbsp;něčí otec opíjí tak jako ten její, to&nbsp;už&nbsp;potom není otec, ale špinavý dobytek, kterého se&nbsp;člověk rád zbaví. A&nbsp;teď už&nbsp;i&nbsp;ta máma v&nbsp;jejích očích čím dál víc ztrácela. I&nbsp;ona už&nbsp;se&nbsp;dala na&nbsp;pití. Chodí schválně pro tátu ke&nbsp;starému Colombovi, aby ji&nbsp;tam někdo pozval na&nbsp;frťana; usadí se&nbsp;vždycky ochotně za&nbsp;stůl, nedělá už&nbsp;takové okolky jako tenkrát poprvé, vycucne to&nbsp;jedním tahem, pak tam vydrží vysedávat s&nbsp;lokty na&nbsp;stole celé hodiny a&nbsp;nakonec jde ven celá vykulená. Když Nana někdy šla kolem Colombovy putyky a&nbsp;viděla uvnitř mámu, jak tam sedí s&nbsp;nosem v&nbsp;chlastu a&nbsp;tupě poslouchá ty&nbsp;hulákající chlapy, popadl ji&nbsp;šílený vztek, protože mladí lidé nakonec pokukují po&nbsp;jiných laskominách a&nbsp;pijáckou vášeň nechápou. V&nbsp;takové večery pak mívala doma pěknou podívanou, táta ochlasta a&nbsp;máma ochlasta v&nbsp;té zatracené díře, kde není ani co&nbsp;do&nbsp;huby a&nbsp;kde to&nbsp;smrdí kořalkou na&nbsp;sto honů. Namouduši, v&nbsp;tomhle by&nbsp;ani světice nevydržela. Vzal to&nbsp;čert, jestli se&nbsp;jednoho krásného dne odtud zdejchne, můžou si&nbsp;to&nbsp;rodiče přičíst k&nbsp;dobru a&nbsp;bít se&nbsp;potom v&nbsp;prsa, protože ji&nbsp;sami vyhnali ven.</span></p>
          <p class="chunk" data-nb-ref-number="72" data-nb-words="66" data-nb-chars="406"><span class="idea" data-nb-ref-number="72" id="idea72" data-nb-words="66" data-nb-chars="406">Jednou v&nbsp;sobotu přišla Nana domů a&nbsp;našla tátu i&nbsp;mámu ve&nbsp;strašlivě zřízeném stavu. Coupeau ležel napříč přes postel a&nbsp;chrápal. Gervaisa seděla zhroucená na&nbsp;židli, hlava se&nbsp;jí&nbsp;kývala ze&nbsp;strany na&nbsp;stranu, a&nbsp;dívala se&nbsp;do&nbsp;prázdna dokořán otevřenýma očima, z&nbsp;nichž šel strach. Zapomněla dát ohřát večeři, zbytky nějakého guláše. Čadící svíčka, které nepřistřihla knot, svítila na&nbsp;tu&nbsp;ostudnou bídu jejich pelechu.</span></p>
          <p class="chunk" data-nb-ref-number="73" data-nb-words="13" data-nb-chars="77"><span class="idea" data-nb-ref-number="73" id="idea73" data-nb-words="13" data-nb-chars="77">„To už&nbsp;jdeš, ty&nbsp;fuchtle?“ zablekotala Gervaisa. „No počkej, táta si&nbsp;tě&nbsp;podá!“</span></p>
          <p class="chunk" data-nb-ref-number="74" data-nb-words="51" data-nb-chars="310"><span class="idea" data-nb-ref-number="74" id="idea74" data-nb-words="51" data-nb-chars="310">Nana neodpovídala, stála bledá jako stěna, a&nbsp;dívala se&nbsp;na&nbsp;studená kamna, na&nbsp;neprostřený stůl a&nbsp;na celý ten ponurý pokoj, do&nbsp;něhož ta&nbsp;dvojice ochlastů jako by&nbsp;vnášela sinalou hrůzu vlastní otupělosti. Nesundala si&nbsp;ani klobouk a&nbsp;prošla světnicí, potom se&nbsp;zaťatými zuby mlčky otevřela dveře a&nbsp;odcházela zase pryč.</span></p>
          <p class="chunk" data-nb-ref-number="75" data-nb-words="11" data-nb-chars="67"><span class="idea" data-nb-ref-number="75" id="idea75" data-nb-words="11" data-nb-chars="67">„Ty jdeš ještě dolů?“ zeptala se&nbsp;matka, neschopná ani otočit hlavu.</span></p>
          <p class="chunk" data-nb-ref-number="76" data-nb-words="8" data-nb-chars="51"><span class="idea" data-nb-ref-number="76" id="idea76" data-nb-words="8" data-nb-chars="51">„Ano, na&nbsp;něco jsem zapomněla. Přijdu hned… Sbohem.“</span></p>
          <p class="chunk" data-nb-ref-number="77" data-nb-words="207" data-nb-chars="1155"><span class="idea" data-nb-ref-number="77" id="idea77" data-nb-words="207" data-nb-chars="1155">A&nbsp;už se&nbsp;nevrátila. Druhý den, když se&nbsp;Coupeauovi vyspali z&nbsp;opice, poprali se&nbsp;navzájem a&nbsp;jeden na&nbsp;druhého svalovali vinu za&nbsp;to, že&nbsp;Nana vzala roha. Ach, ta&nbsp;už&nbsp;je&nbsp;asi hezky daleko, jestli pořád ještě utíká! Jak se&nbsp;říká dětem, když chtějí chytit vrabce, můžou jí&nbsp;zkusit posolit ocásek! Pro Gervaisu to&nbsp;byla drtivá rána; to&nbsp;jí&nbsp;už&nbsp;dodalo úplně. I&nbsp;při své mravní bídě si&nbsp;totiž zcela jasně uvědomovala, že&nbsp;pád její dcery, která se&nbsp;právě teď někde nenávratně spouští, strhává i&nbsp;ji ještě hlouběji, že&nbsp;teď už&nbsp;bude úplně sama, že&nbsp;už&nbsp;ani na&nbsp;dceru nebude muset brát ohled a&nbsp;že jí&nbsp;nic nebude bránit, aby klesla tak hluboko, jak to&nbsp;půjde. Ano, ta&nbsp;zvrhlá děvka jí&nbsp;odnesla v&nbsp;těch svých ucouraných sukních poslední zbytek její vlastní počestnosti. A&nbsp;tři dny se&nbsp;bez ustání opíjela, zatínala pěsti a&nbsp;chrlila opuchlými ústy nejhorší nadávky na&nbsp;tu&nbsp;svou zludračenou dceru. Coupeau proběhl všechny okrajové bulváry a&nbsp;díval se&nbsp;do&nbsp;obličeje kdejaké ženské, kterou potkal, ale pak si&nbsp;zas klidně sedl a&nbsp;zapálil si&nbsp;dýmku, jako by&nbsp;ho&nbsp;ani tohle nemohlo rozházet. Jenom občas u&nbsp;večeře vyskočil s&nbsp;nožem v&nbsp;pěsti, mával rukama a&nbsp;křičel, že&nbsp;je&nbsp;zneuctěný; ale pak si&nbsp;zas sedl a&nbsp;dojedl polévku.</span></p>
          <p class="chunk" data-nb-ref-number="78" data-nb-words="125" data-nb-chars="743"><span class="idea" data-nb-ref-number="78" id="idea78" data-nb-words="125" data-nb-chars="743">V&nbsp;domě, kde každý měsíc někomu ulétla dcera jako kanárek, když se&nbsp;nechá klec otevřená, se&nbsp;nad příhodou u&nbsp;Coupeauových nikdo zvlášť nepodivil. Jenom Lorilleuxovi slavili triumfy. Oni to&nbsp;přece vždycky říkali, že&nbsp;jim ta&nbsp;holka jednou uteče z&nbsp;domu a&nbsp;něco vyvede! Mají nakonec, co&nbsp;chtěli, všechny květinářky vždycky špatně skončí. Bochovi a&nbsp;Poissonovi se&nbsp;také po&nbsp;straně pochechtávali a&nbsp;navenek se&nbsp;okázale oháněli svou vlastní ctností. Jedině Lantier se&nbsp;Nany potměšile zastával. To&nbsp;se&nbsp;ví, že&nbsp;je&nbsp;to&nbsp;prohřešek proti všem zákonům, když taková slečinka vezme roha, vykládal a&nbsp;tvářil se&nbsp;jako svatoušek. Potom však se&nbsp;mu&nbsp;vždycky zablýsklo v&nbsp;očích a&nbsp;dodával, že&nbsp;ta&nbsp;holky byla, mordyje, až&nbsp;moc hezká na&nbsp;to, aby se&nbsp;v&nbsp;tom jejím věku utloukala v&nbsp;takovéhle bídě.</span></p>
          <p class="chunk" data-nb-ref-number="79" data-nb-words="86" data-nb-chars="512"><span class="idea" data-nb-ref-number="79" id="idea79" data-nb-words="86" data-nb-chars="512">„Vy to&nbsp;nevíte?“ rozkřikla se&nbsp;jednou paní Lorilleuxová u&nbsp;Bochových ve&nbsp;vrátnici, kde celá ta&nbsp;povedená společnost pila kávu. „Je to&nbsp;namouduši pravda pravdoucí, pajda tu&nbsp;svou dceru prodala! Ano, prodala ji, mám na&nbsp;to&nbsp;důkazy…! Ten dědek totiž, jak jsme ho&nbsp;potkávali od&nbsp;rána do&nbsp;večera na&nbsp;schodišti, už&nbsp;chodil předem splácet zálohu! To&nbsp;je&nbsp;přece nad slunce jasné. A&nbsp;včera, včera je&nbsp;viděli spolu v&nbsp;divadle Ambigu, slečinku i&nbsp;toho jejího kocoura… Namouduši, žijou spolu na&nbsp;hromádce, tak vidíte, že&nbsp;je&nbsp;to&nbsp;pravda pravdoucí!“</span></p>
          <p class="chunk" data-nb-ref-number="80" data-nb-words="32" data-nb-chars="184"><span class="idea" data-nb-ref-number="80" id="idea80" data-nb-words="32" data-nb-chars="184">A&nbsp;přetřásali to&nbsp;dál, než dopili kávu. Koneckonců je&nbsp;to&nbsp;docela možné, vždyť se&nbsp;dějí ještě horší věci. A&nbsp;nakonec pak po&nbsp;čtvrti i&nbsp;ti nejrozumnější lidé tvrdili, že&nbsp;Gervaisa dceru prodala.</span></p>
          <p class="chunk" data-nb-ref-number="81" data-nb-words="187" data-nb-chars="1093"><span class="idea" data-nb-ref-number="81" id="idea81" data-nb-words="187" data-nb-chars="1093">Teď bylo často vidět Gervaisu, jak se&nbsp;plouží po&nbsp;chodníku a&nbsp;kašle na&nbsp;lidi. Kdyby na&nbsp;ni&nbsp;někdo na&nbsp;ulici křikl, že&nbsp;je&nbsp;zlodějka, nebyla by&nbsp;se&nbsp;snad ani otočila. Už&nbsp;měsíc nepracovala u&nbsp;paní Fauconnierové, ta&nbsp;ji&nbsp;musela vyhodit, aby se&nbsp;vyhnula samým hádkám se&nbsp;zákazníky. V&nbsp;několika týdnech vystřídala osm prádelen; všude pracovala dva tři dny a&nbsp;pak dostala vyhazov, protože zasvinila, na&nbsp;co&nbsp;sáhla, byla nedbalá, nečistá a&nbsp;chátrala tak, že&nbsp;už&nbsp;i&nbsp;svoje řemeslo zapomínala. Nakonec sama poznala, že&nbsp;všechno kazí, a&nbsp;tak nechala vůbec žehlení a&nbsp;prala nádenicky v&nbsp;ulici Neuve. Ráchat se&nbsp;ve&nbsp;vodě a&nbsp;rvát se&nbsp;se&nbsp;špínou, klesnout k&nbsp;nejhrubší a&nbsp;nejméně náročné práci, to&nbsp;jí&nbsp;docela vyhovovalo, protože tím klesla zas o&nbsp;stupínek níž v&nbsp;tom svém pozvolném úpadku. Prádelna jí&nbsp;také, namouvěru, krásy nepřidala. Když odtud vylezla, vypadala vždycky jako urousaný pes, naskrz promočená a&nbsp;s&nbsp;promodralými rukama. Přitom tloustla pořád víc, přestože kolikrát neměla ani co&nbsp;do&nbsp;huby, a&nbsp;noha už&nbsp;se&nbsp;jí&nbsp;vykroutila tak, že&nbsp;nemohla ani na&nbsp;ulici vedle někoho jít, protože by&nbsp;ho&nbsp;byla málem porazila, jak se&nbsp;kývala ze&nbsp;strany na&nbsp;stranu.</span></p>
          <p class="chunk" data-nb-ref-number="82" data-nb-words="304" data-nb-chars="1798"><span class="idea" data-nb-ref-number="82" id="idea82" data-nb-words="304" data-nb-chars="1798">Pochopitelně, když někdo takhle sejde, zmizí i&nbsp;všechna ženská pýcha. Gervaisa už&nbsp;dávno hodila přes hlavu všechnu svou někdejší hrdost, koketnost, potřebu citu, nároky na&nbsp;slušnost a&nbsp;na ohledy. Mohlo se&nbsp;do&nbsp;ní&nbsp;kopat ze&nbsp;všech stran, zepředu i&nbsp;zezadu, ani to&nbsp;necítila, byla už&nbsp;příliš ochablá a&nbsp;zplihlá. Lantier už&nbsp;ji&nbsp;také nadobro nechal být, ani ji&nbsp;už&nbsp;tu&nbsp;a&nbsp;tam nepoplácal jen tak, aby se&nbsp;neřeklo, a&nbsp;Gervaisa jako by&nbsp;ani nezpozorovala, že&nbsp;skončil ten jejich dlouhý poměr, který se&nbsp;tak pomalu vlekl k&nbsp;naprosté oboustranné omrzelosti. Měla aspoň o&nbsp;jednu nepříjemnou povinnost míň. Dokonce i&nbsp;poměr mezi Lantierem a&nbsp;Virgínií ji&nbsp;nechával úplně chladnou, tak už&nbsp;byla úplně netečná ke&nbsp;všem těm hloupostem, které jí&nbsp;kdysi tolik dovedly pobláznit hlavu. Byla by&nbsp;jim třeba sama dělala křena, kdyby o&nbsp;to stáli. Teď už&nbsp;to&nbsp;věděl kdekdo, že&nbsp;kloboučník s&nbsp;kupcovou si&nbsp;spolu pěkně žijí. Však to&nbsp;měli také pohodlné, protože ten paroháč Poisson měl každý druhý den noční službu a&nbsp;drkotal zuby na&nbsp;pustých ulicích, zatímco manželka se&nbsp;sousedem si&nbsp;doma pěkně hřáli nohy v&nbsp;teplíčku. Ani nemuseli spěchat; když slyšeli, jak jeho boty pomalu cvakají kolem krámu temnou a&nbsp;liduprázdnou ulicí, klidně si&nbsp;leželi dál a&nbsp;nevystrčili ani nos zpod pokrývek. Vždyť takový strážník nezná nic jiného než povinnost, že? A&nbsp;klidně mu&nbsp;až&nbsp;do&nbsp;rána pytlačili ve&nbsp;vlastním revíru, zatímco ten přísný muž zákona bděl nad vlastnictvím druhých. Celá čtvrť Goutte-d’Or se&nbsp;tomu povedenému žertu smála. Mít parohy a&nbsp;k&nbsp;tomu být úřední osoba, z&nbsp;toho měl kdekdo náramnou legraci. Ostatně Lantier už&nbsp;měl v&nbsp;tomhle teplém hnízdečku domovské právo. Krám a&nbsp;kupcová, to&nbsp;přece patří k&nbsp;sobě. Projedl už&nbsp;pradlenu, teď si&nbsp;tedy pochutnával na&nbsp;kupcové, a&nbsp;kdyby se&nbsp;tu&nbsp;po&nbsp;ní&nbsp;zařídily třeba niťařky, papírnice nebo modistky, měl dost zdravé zuby na&nbsp;to, aby je&nbsp;všechny slupl.</span></p>
          <p class="chunk" data-nb-ref-number="83" data-nb-words="290" data-nb-chars="1691"><span class="idea" data-nb-ref-number="83" id="idea83" data-nb-words="290" data-nb-chars="1691">Namouduši, nikdo ještě neviděl, aby se&nbsp;mužský tak topil v&nbsp;slad­kostech jako teď on. Lantier si&nbsp;to&nbsp;uměl pěkně vybrat, když tentokrát radil Virgínii, aby si&nbsp;zařídila obchod s&nbsp;lahůdkami a&nbsp;cukrovinkami. Jakpak by&nbsp;Provensálec neměl rád sladkosti! Dovedl by&nbsp;doopravdy být živ jen z&nbsp;cukrátek, gumových kuliček, obalovaných dražé a&nbsp;z&nbsp;čokolády. Zvlášť po&nbsp;dražé, kterým říkal „cukrové mandle“, se&nbsp;jen olizoval, jak ho&nbsp;příjemně lechtaly na&nbsp;patře. Už&nbsp;rok se&nbsp;živil jen bonbony. Otvíral šuplíky a&nbsp;cpal se&nbsp;sám, když ho&nbsp;někdy Virgínie poprosila, aby jí&nbsp;pohlídal krám. Často i&nbsp;při řeči, když bylo v&nbsp;krámě pět nebo šest lidí, sundal víko z&nbsp;nějaké sklenice na&nbsp;pultě, vstrčil dovnitř ruku a&nbsp;klidně si&nbsp;chroustal; sklenice pak už&nbsp;zůstala otevřená a&nbsp;pomalu se&nbsp;prázdnila. Nikdo už&nbsp;si&nbsp;toho ani nevšímal a&nbsp;on vždycky jen prohodil, že&nbsp;je&nbsp;to&nbsp;taková jeho mánie. Pak si&nbsp;zas vyvzpomněl, že&nbsp;má&nbsp;chronický chrapot, nějaké škrábání v&nbsp;krku, a&nbsp;že na&nbsp;to&nbsp;musí něco cucat. Pořád ještě nepracoval a&nbsp;měl v&nbsp;plánu stále větší a&nbsp;výnosnější obchody. Teď zrovna přemílal v&nbsp;hlavě ohromný vynález, klobouk-deštník, takový klobouk, který se&nbsp;na&nbsp;hlavě, jak spadne pár kapek, promění v&nbsp;paraple. Poissonovi sliboval polovinu zisku, a&nbsp;dokonce si&nbsp;od&nbsp;něho tu&nbsp;a&nbsp;tam vypůjčil dvacetifrank na&nbsp;pokusy. Zatím však se&nbsp;mu&nbsp;na&nbsp;jazyku rozplýval pomalu celý krám; všechno zboží musel ochutnat, dokonce i&nbsp;čokoládové doutníky a&nbsp;dýmky z&nbsp;červeného karamelu. Když už&nbsp;měl cukroví dost a&nbsp;nakonec si&nbsp;v&nbsp;návalu něžnosti smlsl někde v&nbsp;koutku i&nbsp;na cukrářce, zdál se&nbsp;jí&nbsp;sladký a&nbsp;připadalo jí, že&nbsp;má&nbsp;pusu jako pralinku. To&nbsp;bylo, panečku, líbáníčko s&nbsp;takovým mužským! Byl, namouduši, jako z&nbsp;medu. Bochovi říkali, že&nbsp;potřebuje jenom strčit do&nbsp;kávy prst, a&nbsp;má z&nbsp;ní hned sirup.</span></p>
          <p class="chunk" data-nb-ref-number="84" data-nb-words="150" data-nb-chars="883"><span class="idea" data-nb-ref-number="84" id="idea84" data-nb-words="150" data-nb-chars="883">Lantier byl uprostřed těch ustavičných sladkostí celý naměkko a&nbsp;k&nbsp;Gervaise se&nbsp;choval otcovsky blahosklonně. Udílel jí&nbsp;rady a&nbsp;huboval ji, že&nbsp;už&nbsp;není tak pracovitá jako dřív. Taková ženská v&nbsp;jejím věku se&nbsp;musí panečku umět otáčet! A&nbsp;vyčítal jí, že&nbsp;byla odjakživa příliš mlsná. Ale protože prý se&nbsp;musí lidem vždycky podat pomocná ruka, i&nbsp;když si&nbsp;to&nbsp;třeba nezasluhují, hleděl jí&nbsp;najít sem tam nějakou drobnější práci. A&nbsp;tak přiměl Virgínii, aby si&nbsp;zjednala Gevaisu jednou týdně na&nbsp;drhnutí podlahy v&nbsp;krámě a&nbsp;v&nbsp;pokojích. Ráchat se&nbsp;v&nbsp;louhové vodě, v&nbsp;tom se&nbsp;ona vyzná, a&nbsp;pokaždé si&nbsp;vydělá třicet pěťáků. Gervaisa přicházela každou sobotu ráno se&nbsp;džberem a&nbsp;rejžákem a&nbsp;ani se&nbsp;nezdálo, že&nbsp;by&nbsp;jí&nbsp;připadalo příliš zatěžko chodit na&nbsp;špinavou a&nbsp;ponižující práci s&nbsp;hadrem a&nbsp;utěrákem do&nbsp;bytu, kde kdysi trůnívala jako krásná plavovlasá majitelka. Tohle bylo poslední pokoření, úplný konec její pýchy.</span></p>
          <p class="chunk" data-nb-ref-number="85" data-nb-words="75" data-nb-chars="438"><span class="idea" data-nb-ref-number="85" id="idea85" data-nb-words="75" data-nb-chars="438">Jednou v&nbsp;sobotu měla pořádnou dřinu. Tři dny pršelo a&nbsp;zákazníci jako by&nbsp;nosili na&nbsp;botách do&nbsp;krámu všechno bláto z&nbsp;celé čtvrti. Virgínie seděla za&nbsp;pultem, načesaná, s&nbsp;krajkovým límečkem a&nbsp;manžetami, a&nbsp;hrála si&nbsp;na&nbsp;dámu. Vedle ní&nbsp;na&nbsp;úzké lavičce z&nbsp;červeného moleskinu<sup id="fnref:1"><a href="#fn:1" class="footnote-ref" role="doc-noteref">1</a></sup> se&nbsp;rozvaloval Lantier jako doma, jako by&nbsp;skutečným pánem krámu byl on, a&nbsp;nedbale sahal rukou do&nbsp;sklenice s&nbsp;větrovými bonbony, jen tak ze&nbsp;zvyku, aby něco sladkého chroustal.</span></p>
          <p class="chunk" data-nb-ref-number="86" data-nb-words="25" data-nb-chars="179"><span class="idea" data-nb-ref-number="86" id="idea86" data-nb-words="25" data-nb-chars="179">„Poslouchejte, paní Coupeauová!“ křikla najednou Virgínie, která už&nbsp;ji&nbsp;chvíli povýšeně pozorovala při práci. „Necháváte tamhle v&nbsp;koutě špínu. Vydrhněte to&nbsp;ještě jednou a&nbsp;pořádně!“</span></p>
          <p class="chunk" data-nb-ref-number="87" data-nb-words="83" data-nb-chars="504"><span class="idea" data-nb-ref-number="87" id="idea87" data-nb-words="83" data-nb-chars="504">Gervaisa uposlechla. Vrátila se&nbsp;do&nbsp;kouta a&nbsp;začala drhnout znovu. Klečela na&nbsp;zemi ve&nbsp;špinavé vodě, sehnutá, s&nbsp;vysedlými rameny, ruce měla fialové a&nbsp;celé ztuhlé. Promáčená stará sukně se&nbsp;jí&nbsp;lepila na&nbsp;zadek. Vypadala tam na&nbsp;zemi jako hromádka něčeho ne&nbsp;zrovna voňavého; byla rozcuchaná, děrami v&nbsp;kazajce bylo vidět otylé tělo, překypující měkké maso, které se&nbsp;převalovalo, natřásalo a&nbsp;poskakovalo sem a&nbsp;tam při každém prudším pohybu; a&nbsp;potila se&nbsp;tak, že&nbsp;se&nbsp;jí&nbsp;z&nbsp;obličeje, celého mokrého, řinuly velké kapky.</span></p>
          <p class="chunk" data-nb-ref-number="88" data-nb-words="19" data-nb-chars="106"><span class="idea" data-nb-ref-number="88" id="idea88" data-nb-words="19" data-nb-chars="106">„Čím víc se&nbsp;to&nbsp;zalévá potem, tím víc se&nbsp;to&nbsp;pak blýská!“ prohlásil mravoučně Lantier s&nbsp;ústy plnými bonbonů.</span></p>
          <p class="chunk" data-nb-ref-number="89" data-nb-words="20" data-nb-chars="138"><span class="idea" data-nb-ref-number="89" id="idea89" data-nb-words="20" data-nb-chars="138">Virgínie seděla jako princezna, zvrácená dozadu, s&nbsp;přivřenýma očima sledovala, jak Gervaisa drhne, a&nbsp;tu a&nbsp;tam pronesla nějakou připomínku.</span></p>
          <p class="chunk" data-nb-ref-number="90" data-nb-words="25" data-nb-chars="149"><span class="idea" data-nb-ref-number="90" id="idea90" data-nb-words="25" data-nb-chars="149">„Ještě trochu tamhle vpravo. A&nbsp;teď dejte pozor na&nbsp;to&nbsp;dřevěné obložení… Víte, minulou sobotu jsem s&nbsp;vámi nebyla moc spokojená. Ty&nbsp;šmouhy tam zůstaly.“</span></p>
          <p class="chunk" data-nb-ref-number="91" data-nb-words="60" data-nb-chars="372"><span class="idea" data-nb-ref-number="91" id="idea91" data-nb-words="60" data-nb-chars="372">A&nbsp;oba, kloboučník i&nbsp;kupcová, se&nbsp;uvelebili ještě pohodlněji, jako na&nbsp;trůně, zatímco Gervaisa se&nbsp;jim ploužila u&nbsp;nohou v&nbsp;černé špíně. Virgínie byla zřejmě na&nbsp;vrcholu blaha, protože jí&nbsp;v&nbsp;kočičích očích jednu chvíli zasvítily žluté plamínky a&nbsp;s&nbsp;vychytralým úsměvem se&nbsp;podívala na&nbsp;Lantiera. Konečně se&nbsp;může pokochat pomstou za&nbsp;ten výprask v&nbsp;prádelně, na&nbsp;který nikdy nezapomněla!</span></p>
          <p class="chunk" data-nb-ref-number="92" data-nb-words="56" data-nb-chars="370"><span class="idea" data-nb-ref-number="92" id="idea92" data-nb-words="56" data-nb-chars="370">Mezitím bylo z&nbsp;místnosti za&nbsp;krámem slyšet tiché skřípání pilky, když Gervaisa přestávala drhnout. Otevřenými dveřmi bylo vidět Poissonův profil, odrážející se&nbsp;na&nbsp;zsinalém pozadí světla ze&nbsp;dvora. Neměl dnes službu, a&nbsp;tak využíval volného času a&nbsp;oddával se&nbsp;svému koníčku. Seděl u&nbsp;stolu a&nbsp;s&nbsp;nesmírnou pečlivostí vyřezával arabesky do&nbsp;mahagonového víka krabičky od&nbsp;doutníků.</span></p>
          <p class="chunk" data-nb-ref-number="93" data-nb-words="22" data-nb-chars="159"><span class="idea" data-nb-ref-number="93" id="idea93" data-nb-words="22" data-nb-chars="159">„Poslouchejte, Badinguete,“ křikl Lantier, který už&nbsp;ho&nbsp;zas z&nbsp;přátelství obšťastňoval touhle přezdívkou, „tu krabičku si&nbsp;zamlouvám jako dárek pro jednu slečnu!“</span></p>
          <p class="chunk" data-nb-ref-number="94" data-nb-words="39" data-nb-chars="237"><span class="idea" data-nb-ref-number="94" id="idea94" data-nb-words="39" data-nb-chars="237">Virgínie ho&nbsp;štípla, ale Lantier, nepřestávaje se&nbsp;usmívat, jí&nbsp;galantně oplatil zlé dobrým a&nbsp;pod pultem ji&nbsp;polechtal na&nbsp;koleně; potom vytáhl ruku jakoby nic, když manžel zvedl hlavu a&nbsp;ukázal zrzavou bradku a&nbsp;naježený knír v&nbsp;popelavé tváři.</span></p>
          <p class="chunk" data-nb-ref-number="95" data-nb-words="16" data-nb-chars="90"><span class="idea" data-nb-ref-number="95" id="idea95" data-nb-words="16" data-nb-chars="90">„Však jsem ji&nbsp;také dělal pro vás,“ řekl strážník, „daruji vám ji&nbsp;z&nbsp;přátelství na&nbsp;památku.“</span></p>
          <p class="chunk" data-nb-ref-number="96" data-nb-words="20" data-nb-chars="110"><span class="idea" data-nb-ref-number="96" id="idea96" data-nb-words="20" data-nb-chars="110">„Tak to&nbsp;si&nbsp;ji&nbsp;tedy mordyje musím nechat!“ zasmál se&nbsp;Lantier. „Pověsím si&nbsp;ji&nbsp;na&nbsp;krk na&nbsp;mašličku, abyste věděl.“</span></p>
          <p class="chunk" data-nb-ref-number="97" data-nb-words="19" data-nb-chars="120"><span class="idea" data-nb-ref-number="97" id="idea97" data-nb-words="19" data-nb-chars="120">Pak, jako by&nbsp;v&nbsp;něm ta&nbsp;představa vybavila zároveň jinou, najednou řekl: „Abych nezapomněl, včera večer jsem potkal Nanu.“</span></p>
          <p class="chunk" data-nb-ref-number="98" data-nb-words="23" data-nb-chars="149"><span class="idea" data-nb-ref-number="98" id="idea98" data-nb-words="23" data-nb-chars="149">Gervaisa se&nbsp;pod dojmem té&nbsp;noviny rázem posadila doprostřed kaluže špíny, rozlévající se&nbsp;po&nbsp;krámě. Zůstala sedět upocená, udýchaná, s&nbsp;kartáčem v&nbsp;ruce.</span></p>
          <p class="chunk" data-nb-ref-number="99" data-nb-words="3" data-nb-chars="23"><span class="idea" data-nb-ref-number="99" id="idea99" data-nb-words="3" data-nb-chars="23">„Ach!“ zašeptala jenom.</span></p>
          <p class="chunk" data-nb-ref-number="100" data-nb-words="61" data-nb-chars="346"><span class="idea" data-nb-ref-number="100" id="idea100" data-nb-words="61" data-nb-chars="346">„Ano, šel jsem dolů ulicí Martyrs a&nbsp;viděl jsem před sebou nějakou holku, jak se&nbsp;nakrucuje a&nbsp;jde zavěšená do&nbsp;takového dědka; povídám si: hele, tenhle zadek bych měl znát… Tak jsem přidal do&nbsp;kroku, a&nbsp;koho nevidím jako Nanu… Inu, nemusíte ji&nbsp;litovat, špatně si&nbsp;nežije, měla na&nbsp;sobě hezké vlněné šaty, na&nbsp;krku zlatý křížek a&nbsp;vypadala náramně veselá.“</span></p>
          <p class="chunk" data-nb-ref-number="101" data-nb-words="7" data-nb-chars="56"><span class="idea" data-nb-ref-number="101" id="idea101" data-nb-words="7" data-nb-chars="56">„Ach!“ řekla znovu Gervaisa ještě bezvýraznějším hlasem.</span></p>
          <p class="chunk" data-nb-ref-number="102" data-nb-words="14" data-nb-chars="93"><span class="idea" data-nb-ref-number="102" id="idea102" data-nb-words="14" data-nb-chars="93">Lantier mezitím dojedl všechny větrové bonbony a&nbsp;začal si&nbsp;brát z&nbsp;vedlejší sklenice cukrkandl.</span></p>
          <p class="chunk" data-nb-ref-number="103" data-nb-words="82" data-nb-chars="449"><span class="idea" data-nb-ref-number="103" id="idea103" data-nb-words="82" data-nb-chars="449">„Je to&nbsp;sakramentsky prohnaná holka!“ pokračoval. „Představte si, že&nbsp;vám mi&nbsp;s&nbsp;takovou drzostí dala znamení, abych šel za&nbsp;ní. Potom toho dědka odstavila někde v&nbsp;kavárně… No&nbsp;to&nbsp;vám je&nbsp;číslo, ten dědek, úplně vylízanej prďola… a&nbsp;vrátila se&nbsp;ke&nbsp;mně do&nbsp;jednoho průjezdu. Hádě jedno! Roztomilá, lísala se&nbsp;ke&nbsp;mně a&nbsp;div mě&nbsp;neolizovala jako štěně. Ano, dala mi&nbsp;pusu a&nbsp;na všechny se&nbsp;vyptávala, co&nbsp;kdo dělá… No, zkrátka byl jsem moc rád, že&nbsp;jsem se&nbsp;s&nbsp;ní potkal.“</span></p>
          <p class="chunk" data-nb-ref-number="104" data-nb-words="4" data-nb-chars="30"><span class="idea" data-nb-ref-number="104" id="idea104" data-nb-words="4" data-nb-chars="30">„Ach!“ řekla potřetí Gervaisa.</span></p>
          <p class="chunk" data-nb-ref-number="105" data-nb-words="28" data-nb-chars="185"><span class="idea" data-nb-ref-number="105" id="idea105" data-nb-words="28" data-nb-chars="185">Choulila se, pořád ještě čekala. Tak dcera jí&nbsp;opravdu ani slovo nevzkázala? Do&nbsp;ticha bylo znovu slyšet jen Poissonovu pilku. Rozjařený Lantier cucal rychle cukrkandl, až&nbsp;přitom mlaskal.</span></p>
          <p class="chunk" data-nb-ref-number="106" data-nb-words="65" data-nb-chars="380"><span class="idea" data-nb-ref-number="106" id="idea106" data-nb-words="65" data-nb-chars="380">„Kdybych já&nbsp;ji&nbsp;měla potkat, to&nbsp;bych radši přešla na&nbsp;druhou stranu!“ vložila se&nbsp;do&nbsp;toho Virgínie a&nbsp;znovu Lantiera vztekle štípla. „Ano, musela bych se&nbsp;hanbou rdít, kdyby mě&nbsp;taková holka měla veřejně na&nbsp;ulici pozdravit… Neříkám to&nbsp;proto, že&nbsp;jste tady, paní Coupeauová, ale ta&nbsp;vaše dcera je&nbsp;pěkně zkažená potvora. Poisson takových každý den sebere, a&nbsp;nejsou ani tak špatné jako ona.“</span></p>
          <p class="chunk" data-nb-ref-number="107" data-nb-words="42" data-nb-chars="295"><span class="idea" data-nb-ref-number="107" id="idea107" data-nb-words="42" data-nb-chars="295">Gervaisa neříkala nic, nehýbala se, oči upírala do&nbsp;prázdna. Nakonec pomalu zavrtěla hlavou, jako by&nbsp;odpovídala svým vlastním myšlenkám, zatímco kloboučník s&nbsp;namlsaným výrazem potichu říkal: „Jo, takovouhle zkaženou potvůrkou by&nbsp;si&nbsp;člověk docela rád přecpal žaludek. Je&nbsp;to&nbsp;měkoučké jako kuřátko…“</span></p>
          <p class="chunk" data-nb-ref-number="108" data-nb-words="54" data-nb-chars="322"><span class="idea" data-nb-ref-number="108" id="idea108" data-nb-words="54" data-nb-chars="322">Ale kupcová na&nbsp;něho vrhla tak hrozivý pohled, že&nbsp;se&nbsp;v&nbsp;půli věty zarazil a&nbsp;honem ji&nbsp;hleděl ukonejšit milou pozorností. Ohlédl se&nbsp;nenápadně po&nbsp;strážníkovi, a&nbsp;když viděl, že&nbsp;je&nbsp;nosem celý zabořený do&nbsp;té&nbsp;své krabičky, nacpal Virgínii do&nbsp;úst hrst cukrkandlu. Virgínie se&nbsp;milostivě pousmála a&nbsp;obrátila svůj vztek proti pradleně.</span></p>
          <p class="chunk" data-nb-ref-number="109" data-nb-words="31" data-nb-chars="165"><span class="idea" data-nb-ref-number="109" id="idea109" data-nb-words="31" data-nb-chars="165">„Pospěšte si&nbsp;trochu, co&nbsp;je&nbsp;to! Takhle moc práce neuděláte, když tu&nbsp;budete dřepět jako kus dřeva… No&nbsp;tak hněte sebou, nemám chuť brouzdat se&nbsp;tu&nbsp;ve&nbsp;vodě až&nbsp;do&nbsp;večera!“</span></p>
          <p class="chunk" data-nb-ref-number="110" data-nb-words="15" data-nb-chars="79"><span class="idea" data-nb-ref-number="110" id="idea110" data-nb-words="15" data-nb-chars="79">A&nbsp;tišeji dodala zlobným hlasem: „Copak já&nbsp;za&nbsp;to&nbsp;můžu, že&nbsp;se&nbsp;jí&nbsp;dcera spustila?“</span></p>
          <p class="chunk" data-nb-ref-number="111" data-nb-words="55" data-nb-chars="334"><span class="idea" data-nb-ref-number="111" id="idea111" data-nb-words="55" data-nb-chars="334">Gervaisa to&nbsp;zřejmě ani neslyšela. Znovu se&nbsp;dala do&nbsp;drhnutí podlahy, s&nbsp;ohnutým hřbetem, přimáčklá k&nbsp;zemi, plazila se&nbsp;malátnými pohyby jako ropucha. Oběma rukama svírala dřevěnou rukojeť rejžáku a&nbsp;hnala před sebou černý proud, z&nbsp;něhož jí&nbsp;stříkalo bláto až&nbsp;do&nbsp;vlasů. Vymetla špinavou vodu do&nbsp;stružky a&nbsp;teď už&nbsp;to&nbsp;potřebovalo jenom setřít.</span></p>
          <p class="chunk" data-nb-ref-number="112" data-nb-words="11" data-nb-chars="71"><span class="idea" data-nb-ref-number="112" id="idea112" data-nb-words="11" data-nb-chars="71">Lantier, který se&nbsp;mezitím nudil, po&nbsp;chvilce mlčení křikl na&nbsp;stráž­níka.</span></p>
          <p class="chunk" data-nb-ref-number="113" data-nb-words="32" data-nb-chars="182"><span class="idea" data-nb-ref-number="113" id="idea113" data-nb-words="32" data-nb-chars="182">„Jo, abyste věděl, Badinguete, včera jsem viděl vašeho pána, v&nbsp;ulici Rivoli. Ten ale vypadá sešlý, víc bych mu&nbsp;nehádal než půl roku života… Bodeť by&nbsp;taky ne, když vede takový život!“</span></p>
          <p class="chunk" data-nb-ref-number="114" data-nb-words="20" data-nb-chars="117"><span class="idea" data-nb-ref-number="114" id="idea114" data-nb-words="20" data-nb-chars="117">Mluvil o&nbsp;císaři. Strážník ani nezvedl oči a&nbsp;odpověděl stroze: „Kdybyste vy&nbsp;byl u&nbsp;vlády, taky byste nebyl tak tlustý.“</span></p>
          <p class="chunk" data-nb-ref-number="115" data-nb-words="61" data-nb-chars="374"><span class="idea" data-nb-ref-number="115" id="idea115" data-nb-words="61" data-nb-chars="374">„Jo, kamarádíčku, kdybych já&nbsp;byl u&nbsp;vlády,“ odpověděl kloboučník a&nbsp;nasadil najednou vážný obličej, „to by&nbsp;to&nbsp;vypadalo trochu líp, na&nbsp;to&nbsp;můžete vzít jed… Tak například ta&nbsp;jejich zahraniční politika, no&nbsp;namouduši, z&nbsp;toho by&nbsp;člověk už&nbsp;delší dobu vyletěl z&nbsp;kůže. Já, jak tady stojím před vámi, kdybych jen znal nějakého novináře, abych ho&nbsp;trochu inspiroval těmi mými myšlenkami…“</span></p>
          <p class="chunk" data-nb-ref-number="116" data-nb-words="105" data-nb-chars="644"><span class="idea" data-nb-ref-number="116" id="idea116" data-nb-words="105" data-nb-chars="644">Začínal se&nbsp;rozpalovat, a&nbsp;protože už&nbsp;schroustal všechen cukr­kandl, otevřel si&nbsp;zásuvku a&nbsp;tahal z&nbsp;ní ibiškové kostičky; polykal je&nbsp;jednu za&nbsp;druhou a&nbsp;přitom rozkládal dál: „To je&nbsp;přece náramně jednoduché… Především bych obnovil Polsko a&nbsp;zřídil bych velký skandinávský stát, který by&nbsp;udržoval v&nbsp;patřičné úctě toho severního obra… Potom bych udělal republiku ze&nbsp;všech těch mrňavých německých království… Anglie, té&nbsp;se&nbsp;nemusíme moc bát; jak by&nbsp;se&nbsp;hnula, poslal bych sto tisíc vojáků do&nbsp;Indie… A&nbsp;pak bych taky zahnal Turka pažbami zpátky do&nbsp;Mekky a&nbsp;papeže do&nbsp;Jeruzaléma… A&nbsp;co myslíte? V&nbsp;Evropě by&nbsp;byl hned pořádek. Koukejte, Badinguete, podívejte se…“</span></p>
          <p class="chunk" data-nb-ref-number="117" data-nb-words="11" data-nb-chars="65"><span class="idea" data-nb-ref-number="117" id="idea117" data-nb-words="11" data-nb-chars="65">Přestal mluvit a&nbsp;nabral do&nbsp;hrsti pět nebo šest ibiškových kostek.</span></p>
          <p class="chunk" data-nb-ref-number="118" data-nb-words="11" data-nb-chars="68"><span class="idea" data-nb-ref-number="118" id="idea118" data-nb-words="11" data-nb-chars="68">„Povídám, že&nbsp;by&nbsp;to&nbsp;netrvalo ani tak dlouho jako spolknout to­hleto.“</span></p>
          <p class="chunk" data-nb-ref-number="119" data-nb-words="11" data-nb-chars="61"><span class="idea" data-nb-ref-number="119" id="idea119" data-nb-words="11" data-nb-chars="61">A&nbsp;naházel si&nbsp;do&nbsp;otevřených úst všechny kostky jednu po&nbsp;druhé.</span></p>
          <p class="chunk" data-nb-ref-number="120" data-nb-words="11" data-nb-chars="77"><span class="idea" data-nb-ref-number="120" id="idea120" data-nb-words="11" data-nb-chars="77">„Císař má&nbsp;jiný plán,“ řekl strážník po&nbsp;několika dlouhých minutách přemýšlení.</span></p>
          <p class="chunk" data-nb-ref-number="121" data-nb-words="32" data-nb-chars="196"><span class="idea" data-nb-ref-number="121" id="idea121" data-nb-words="32" data-nb-chars="196">„Ale jděte!“ odsekl mu&nbsp;zprudka kloboučník. „Známe ten jeho plán! Evropa si&nbsp;z&nbsp;nás dělá blázny… Každý den tahají lokajové v&nbsp;Tuileriích svého pána zpod stolu s&nbsp;nějakou plundrou z&nbsp;vysoké společnosti.“</span></p>
          <p class="chunk" data-nb-ref-number="122" data-nb-words="12" data-nb-chars="64"><span class="idea" data-nb-ref-number="122" id="idea122" data-nb-words="12" data-nb-chars="64">Ale Poisson vstal, přišel blíž, položil si&nbsp;ruku na&nbsp;srdce a&nbsp;řekl:</span></p>
          <p class="chunk" data-nb-ref-number="123" data-nb-words="12" data-nb-chars="75"><span class="idea" data-nb-ref-number="123" id="idea123" data-nb-words="12" data-nb-chars="75">„Tohle mě&nbsp;uráží, Auguste. Může se&nbsp;diskutovat, ale člověk nesmí být osobní.“</span></p>
          <p class="chunk" data-nb-ref-number="124" data-nb-words="130" data-nb-chars="762"><span class="idea" data-nb-ref-number="124" id="idea124" data-nb-words="130" data-nb-chars="762">Tu&nbsp;zakročila Virgínie a&nbsp;okřikla je, aby jí&nbsp;s&nbsp;tím dali pokoj. Ať&nbsp;jí&nbsp;s&nbsp;celou Evropou vlezou na&nbsp;záda. Jak se&nbsp;můžou dva chlapi, kteří se&nbsp;jinak ve&nbsp;všem snášejí, pořád takhle hádat o&nbsp;politiku? Chvíli si&nbsp;ještě každý něco pro sebe brumlali. A&nbsp;potom strážník, aby ukázal, že&nbsp;se&nbsp;vůbec nezlobí, přinesl víčko od&nbsp;krabičky, kterou právě dodělal. Stálo na&nbsp;něm vykládanými písmeny: <em>Augustovi na&nbsp;památku</em>. Lantier byl nesmírně polichocen, zvrátil se&nbsp;dozadu a&nbsp;rozvalil se, div neležel na&nbsp;Virgínii. Manžel se&nbsp;na&nbsp;to&nbsp;díval a&nbsp;kalné oči v&nbsp;jeho popelavém obličeji, šedivém jako zašlá zeď, nevyjadřovaly vůbec nic; jen zrzavé chlupy na&nbsp;kníru se&nbsp;mu&nbsp;chvílemi samy od&nbsp;sebe roztodivně naježily, což by&nbsp;bylo znepokojovalo každého jiného, ale ne&nbsp;Lantiera, který si&nbsp;byl naprosto jist svou věcí.</span></p>
          <p class="chunk" data-nb-ref-number="125" data-nb-words="153" data-nb-chars="922"><span class="idea" data-nb-ref-number="125" id="idea125" data-nb-words="153" data-nb-chars="922">Ten zatracený kloboučník v&nbsp;sobě měl tu&nbsp;klidnou drzost, jaká se&nbsp;líbí ženám. Když se&nbsp;Poisson otočil zády, posedl ho&nbsp;strašně legrační nápad políbit paní Poissonovou na&nbsp;levé oko. Obyčejně býval až&nbsp;potměšile opatrný, ale když se&nbsp;pohádal o&nbsp;politiku, byl schopný se&nbsp;odvážit všeho, aby měl vrch aspoň nad ženou. Těmi hltavými něžnostmi, které tak nestydatě kradl přímo za&nbsp;strážníkovými zády, se&nbsp;mstil za&nbsp;císařství, které udělalo z&nbsp;Francie jediný veliký hampejz. Jenomže tentokrát zapomněl, že&nbsp;je&nbsp;tu&nbsp;Gervaisa. Spláchla a&nbsp;vytřela už&nbsp;celý krám a&nbsp;teď stála u&nbsp;pultu, čekala na&nbsp;svůj frank padesát. Hubička na&nbsp;oko ji&nbsp;nechala úplně chladnou, jako by&nbsp;to&nbsp;bylo něco docela přirozeného, do&nbsp;čeho jí&nbsp;nic není. Virgínie vypadala trochu rozpačitě. Hodila jeden a&nbsp;půl franku před Gervaisu na&nbsp;pult. Ale Gervaisa se&nbsp;nehýbala, jako by&nbsp;pořád na&nbsp;něco čekala, celá ještě roztřesená od&nbsp;drhnutí, zmáčená a&nbsp;ohyzdná jako pes, kterého právě vytáhli z&nbsp;kanálu.</span></p>
          <p class="chunk" data-nb-ref-number="126" data-nb-words="8" data-nb-chars="55"><span class="idea" data-nb-ref-number="126" id="idea126" data-nb-words="8" data-nb-chars="55">„Tak nic vám neříkala?“ zeptala se&nbsp;konečně kloboučníka.</span></p>
          <p class="chunk" data-nb-ref-number="127" data-nb-words="17" data-nb-chars="94"><span class="idea" data-nb-ref-number="127" id="idea127" data-nb-words="17" data-nb-chars="94">„Kdo jako?“ křikl. „Aha, jo, Nana! Ne, kdepak, nic jiného. Ta&nbsp;holka vám má&nbsp;pusu! Jako malinu!“</span></p>
          <p class="chunk" data-nb-ref-number="128" data-nb-words="29" data-nb-chars="189"><span class="idea" data-nb-ref-number="128" id="idea128" data-nb-words="29" data-nb-chars="189">A&nbsp;Gervaisa s&nbsp;frankem padesát v&nbsp;hrsti odcházela. Ze&nbsp;sešmajdaných střevíců jí&nbsp;crčela voda, čvachtavé zvuky vyhrávaly hotovou árii a&nbsp;na chodníku za&nbsp;ní&nbsp;zůstávaly mokré otisky širokých podrážek.</span></p>
          <p class="chunk" data-nb-ref-number="129" data-nb-words="229" data-nb-chars="1285"><span class="idea" data-nb-ref-number="129" id="idea129" data-nb-words="229" data-nb-chars="1285">Po&nbsp;čtvrti si&nbsp;teď ožralé ženské jejího ražení vykládaly, že&nbsp;pije proto, aby zapomněla, že&nbsp;se&nbsp;jí&nbsp;dcera spustila. A&nbsp;sama Gervaisa, když stála nad frťanem u&nbsp;pultu, se&nbsp;tvářila tragicky a&nbsp;obracela to&nbsp;do&nbsp;sebe s&nbsp;toužebným přáním, aby po&nbsp;tom zdechla. Když se&nbsp;vracívala domů zlinkovaná pod obraz, blábolila, že&nbsp;je&nbsp;to&nbsp;ze&nbsp;zármutku. Ale počestní lidé jen krčili rameny; však to&nbsp;známe, dávat si&nbsp;v&nbsp;kořalně do&nbsp;nosu a&nbsp;vymlouvat to&nbsp;na&nbsp;zármutek; když zármutek, tak leda kořalečný. Je&nbsp;pravda, že&nbsp;v&nbsp;prvních dobách ten Nanin útěk těžce nesla. Bouřilo se&nbsp;v&nbsp;ní všechno, co&nbsp;v&nbsp;ní zbylo počestného; a&nbsp;pak, žádná matka se&nbsp;jen tak nesmíří s&nbsp;pomyšlením, že&nbsp;možná právě v&nbsp;téhle chvíli si&nbsp;její dcera tyká s&nbsp;kdejakým mužským. Ale byla už&nbsp;příliš otupělá, měla už&nbsp;příliš zatemnělou mysl a&nbsp;ztrápené srdce na&nbsp;to, aby se&nbsp;v&nbsp;ní takový pocit studu déle udržel. Šlo to&nbsp;u&nbsp;ní jedním uchem tam a&nbsp;druhým ven. Dokázala si&nbsp;třeba celý týden na&nbsp;tu&nbsp;svou couru nevzpomenout, a&nbsp;pak najednou ji&nbsp;popadla prudká láska nebo zlost, podle toho, jestli byla střízlivá, nebo jestli měla nakoupeno, ukrutná touha přistihnout Nanu někde v&nbsp;koutě a&nbsp;podle okamžité nálady ji&nbsp;buďto zlíbat, nebo zmlátit do&nbsp;modra. Nakonec už&nbsp;ztrácela jasnou představu o&nbsp;počestnosti. Ale Nana je&nbsp;přece její, ne? A&nbsp;když má&nbsp;člověk nějaký majetek, nechce, aby se&nbsp;mu&nbsp;rozběhl.</span></p>
          <p class="chunk" data-nb-ref-number="130" data-nb-words="314" data-nb-chars="1908"><span class="idea" data-nb-ref-number="130" id="idea130" data-nb-words="314" data-nb-chars="1908">A&nbsp;když na&nbsp;ni&nbsp;takovéhle myšlenky přišly, chodila Gervaisa po&nbsp;ulicích a&nbsp;rozhlížela se&nbsp;jako četník. Ach, kdyby tak někde to&nbsp;své kvítko zahlédla, to&nbsp;by&nbsp;ji&nbsp;pěkně doprovodila domů! Toho roku se&nbsp;celá čtvrť začala bourat a&nbsp;přestavovat. Proráželi bulvár Magenta a&nbsp;bulvár Ornano, které měly oba přetínat okrajový bulvár; přitom vzala za&nbsp;své bývalá Poissonnièrská brána. Člověk už&nbsp;se&nbsp;tu&nbsp;málem nevyznal. Celou jednu stranu ulice Poissonnière zbourali. Ze&nbsp;Zlatnické ulice bylo teď vidět na&nbsp;obrovské volné prostranství, zaplavené sluncem a&nbsp;volným vzduchem; a&nbsp;na místě starých baráků, které až&nbsp;dosud bránily na&nbsp;téhle straně ve&nbsp;výhledu, se&nbsp;tyčila na&nbsp;bulváru Ornano nádherná budova, šestipatrový dům, zdobený sochami jako nějaký kostel; světlá okna s&nbsp;krajkovými záclonami v&nbsp;něm zaváněla bohatstvím. Dům byl celý bílý, stál zrovna proti Zlatnické ulici a&nbsp;jako by&nbsp;ji&nbsp;ozařoval pruhem světla. Co&nbsp;se&nbsp;kvůli němu Lantier s&nbsp;Poissonem každý den nahádali! Kloboučník nebyl k&nbsp;zaražení, ustavičně nadával na&nbsp;ty&nbsp;pařížské bouračky a&nbsp;obviňoval císaře, že&nbsp;staví všude samé paláce a&nbsp;dělníky vyhazuje na&nbsp;venkov. A&nbsp;strážník, celý bledý bezmocným vztekem, mu&nbsp;zas odpovídal, že&nbsp;císař myslí na&nbsp;dělníky především a&nbsp;že by&nbsp;třeba srovnal celou Paříž se&nbsp;zemí, kdyby to&nbsp;bylo nutné, jen aby jim dal práci. Gervaise také to&nbsp;okrašlování města nebylo příliš vhod, vždyť jí&nbsp;tu&nbsp;brali ten černý předměstský kout, na&nbsp;který už&nbsp;byla zvyklá. Nejvíc ovšem pramenila její rozmrzelost z&nbsp;toho, že&nbsp;se&nbsp;čtvrť zvelebuje, zatímco s&nbsp;ní to&nbsp;jde čím dál tím víc z&nbsp;kopce. Když člověk zabředá do&nbsp;bláta, nemá rád, když mu&nbsp;rovnou na&nbsp;hlavu svítí slunce. A&nbsp;tak ve&nbsp;dnech, kdy hledala Nanu, nadávala vztekle, že&nbsp;musí přelézat hromady stavebního materiálu, brodit se&nbsp;blátem podél rozestavěných chodníků a&nbsp;všude, kam přijde, narazí na&nbsp;prkennou ohradu. Při pohledu na&nbsp;nádhernou budovu na&nbsp;bulváru Ornano mohla pokaždé vyletět z&nbsp;kůže. Tyhle baráky, to&nbsp;je&nbsp;jen pro takové běhny, jako je&nbsp;Nana.</span></p>
          <p class="chunk" data-nb-ref-number="131" data-nb-words="269" data-nb-chars="1558"><span class="idea" data-nb-ref-number="131" id="idea131" data-nb-words="269" data-nb-chars="1558">Mezitím se&nbsp;přece jen o&nbsp;děvčeti tu&nbsp;a&nbsp;tam něco doslechla. Vždycky se&nbsp;najdou takoví lidumilové, kteří si&nbsp;honem pospíší udělat vám zlomyslnou poklonu. Ano, vykládali jí, že&nbsp;Nana se&nbsp;na&nbsp;toho svého dědka vykašlala, to&nbsp;víte, hloupý kousek nezkušené holky. Vždyť co&nbsp;jí&nbsp;u&nbsp;něho chybělo, hýčkal ji, zbožňoval, mohla si&nbsp;dokonce dělat, co&nbsp;chtěla, kdyby v&nbsp;tom uměla trochu chytře chodit. Ale ne, mládí nemá rozum, prý od&nbsp;něho odešla s&nbsp;nějakým hejskem nebo něco takového. Nikdo přesně neví. Jisté jenom je, že&nbsp;jednou odpoledne si&nbsp;řekla tomu svému dědkovi o&nbsp;tři pěťáky, že&nbsp;chce jít na&nbsp;malou stranu, a&nbsp;že tam děda na&nbsp;ni&nbsp;čeká dodnes. V&nbsp;nejlepší společnosti se&nbsp;tomu říká vyčurat se&nbsp;po&nbsp;anglicku. Jiní lidé se&nbsp;zas dušovali, že&nbsp;ji&nbsp;od&nbsp;té&nbsp;doby viděli vyvádět ve&nbsp;<em>Velkotančírně u&nbsp;rozdováděné tanečnice</em> v&nbsp;ulici Chapelle. A&nbsp;tehdy si&nbsp;Gervaisa usmyslila, že&nbsp;bude chodit po&nbsp;všech dupárnách v&nbsp;okolí. Jak někde viděla, že&nbsp;se&nbsp;tančí, šla dovnitř; Coupeau pořád s&nbsp;ní. Zpočátku vždycky jen prošli sálem a&nbsp;prohlédli si&nbsp;každou z&nbsp;holek, které se&nbsp;tu&nbsp;natřásaly. Potom jednou večer, když měli náhodou peníze, si&nbsp;sedli ke&nbsp;stolu a&nbsp;dali si&nbsp;džbánek horkého vína, jen tak pro zahřátí; řekli si, že&nbsp;chvíli počkají, jestli náhodou Nana nepřijde. Za&nbsp;měsíc už&nbsp;na&nbsp;Nanu zapomněli a&nbsp;chodili do&nbsp;dupáren jen pro své vlastní potěšení, rádi se&nbsp;totiž dívali, jak se&nbsp;tančí. Celé hodiny vydrželi beze slova tupě sedět s&nbsp;jedním loktem na&nbsp;stole uprostřed otřásajícího se&nbsp;sálu a&nbsp;zřejmě se&nbsp;přitom v&nbsp;hloubi duše bavili, když tak zírali bezvýraznýma očima na&nbsp;předměstské holky, poskakující v&nbsp;dusné, červeně osvětlené místnosti.</span></p>
          <p class="chunk" data-nb-ref-number="132" data-nb-words="119" data-nb-chars="713"><span class="idea" data-nb-ref-number="132" id="idea132" data-nb-words="119" data-nb-chars="713">Jednou v&nbsp;listopadu se&nbsp;večer zašli takhle ohřát náhodou zrovna do&nbsp;Velkotančírny u&nbsp;rozdováděné tanečnice. Venku přituhovalo a&nbsp;zatraceně to&nbsp;štípalo do&nbsp;tváří. Ale uvnitř v&nbsp;sále bylo nabito. Hemžilo se&nbsp;to&nbsp;tam jak v&nbsp;úle, u&nbsp;stolů plno, uprostřed na&nbsp;parketu plno, divže lidi neviseli ve&nbsp;vzduchu, opravdu jako slanečci; ten, kdo měl rád tlačenku, mohl si&nbsp;tu&nbsp;přijít na&nbsp;své. Když obešli dvakrát celý sál a&nbsp;nenašli jediné místo u&nbsp;stolu, rozhodli se, že&nbsp;chvilku postojí, než někdo vypadne. Coupeau se&nbsp;švihácky pohupoval ve&nbsp;špinavé kazajce a&nbsp;staré soukenné čepici bez štítku, připlácnuté v&nbsp;týle, a&nbsp;jak tak zatarasoval cestu, najednou si&nbsp;všiml, že&nbsp;si&nbsp;jeden malý hubený mladík, který do&nbsp;něho vrazil loktem, čistí rukáv svrchníku.</span></p>
          <p class="chunk" data-nb-ref-number="133" data-nb-words="31" data-nb-chars="190"><span class="idea" data-nb-ref-number="133" id="idea133" data-nb-words="31" data-nb-chars="190">„Poslouchejte!“ rozkřikl se&nbsp;vztekle, když si&nbsp;vytáhl krátký čibuk z&nbsp;černých špinavých úst. „To se&nbsp;nemůžete omluvit, co? A&nbsp;ještě se&nbsp;to&nbsp;tváří znechuceně, že&nbsp;má&nbsp;člověk na&nbsp;sobě dělnickou halenu!“</span></p>
          <p class="chunk" data-nb-ref-number="134" data-nb-words="43" data-nb-chars="250"><span class="idea" data-nb-ref-number="134" id="idea134" data-nb-words="43" data-nb-chars="250">Mladík se&nbsp;otočil a&nbsp;přeměřil si&nbsp;klempíře, který mluvil dál: „To si&nbsp;pamatuj, ty&nbsp;pasáku, že&nbsp;dělnická halena je&nbsp;nejkrásnější oděv! Tak! Je&nbsp;to&nbsp;oděv pracovní! Však já&nbsp;tě&nbsp;opráším, jestli chceš, dám ti&nbsp;pár pohlavků. Takovej smrkáč, a&nbsp;bude to&nbsp;urážet dělníka!“</span></p>
          <p class="chunk" data-nb-ref-number="135" data-nb-words="27" data-nb-chars="158"><span class="idea" data-nb-ref-number="135" id="idea135" data-nb-words="27" data-nb-chars="158">Gervaisa se&nbsp;marně snažila ho&nbsp;utišit. Naparoval se&nbsp;v&nbsp;těch svých hadrech, tloukl se&nbsp;do&nbsp;špinavé kazajky na&nbsp;prsou a&nbsp;hulákal: „Jsou pod tím, panečku, mužská prsa!“</span></p>
          <p class="chunk" data-nb-ref-number="136" data-nb-words="14" data-nb-chars="77"><span class="idea" data-nb-ref-number="136" id="idea136" data-nb-words="14" data-nb-chars="77">Mladík jen zabručel: „To je&nbsp;ale nějaký syčák a&nbsp;otrapa!“ A&nbsp;zmizel v&nbsp;tlačenici.</span></p>
          <p class="chunk" data-nb-ref-number="137" data-nb-words="144" data-nb-chars="873"><span class="idea" data-nb-ref-number="137" id="idea137" data-nb-words="144" data-nb-chars="873">Coupeau ho&nbsp;chtěl dohonit. To&nbsp;by&nbsp;tak hrálo, nechat si&nbsp;nadávat od&nbsp;nějakého panáčka ve&nbsp;svrchníku. Beztak ho&nbsp;asi nemá zaplacený, koupil ho&nbsp;u&nbsp;vetešníka, aby v&nbsp;tom ulovil nějakou ženskou a&nbsp;aby ho&nbsp;to&nbsp;moc nestálo. Jestli ho&nbsp;najde, přinutí ho&nbsp;kleknout a&nbsp;poklonit se&nbsp;dělnické haleně. Ale tlačenice byla příliš velká, nedalo se&nbsp;ani jít. Obcházeli s&nbsp;Gervaisou pomalu kolem tanečního parketu; mačkala se&nbsp;tu&nbsp;trojitá řada zevlounů a&nbsp;všechny obličeje se&nbsp;rozzářily, když se&nbsp;nějaký mužský natáhl anebo když nějaká slečna zvedla nohu, takže jí&nbsp;bylo všechno vidět. Protože byli oba malí, natahovali se&nbsp;na&nbsp;špičky, aby také viděli trochu víc než jen poskakující drdoly a&nbsp;klobouky. Nakřáplé zvuky dechové kapely vyhrávaly zuřivě čtverylku a&nbsp;celý sál se&nbsp;otřásal jako v&nbsp;bouři; tanečníci dupali a&nbsp;zvedali mračna prachu, že&nbsp;nebylo skoro ani vidět plápolající plynové hořáky. Dusno tu&nbsp;bylo k&nbsp;zalknutí.</span></p>
          <p class="chunk" data-nb-ref-number="138" data-nb-words="5" data-nb-chars="38"><span class="idea" data-nb-ref-number="138" id="idea138" data-nb-words="5" data-nb-chars="38">„Podívej se!“ řekla najednou Gervaisa.</span></p>
          <p class="chunk" data-nb-ref-number="139" data-nb-words="2" data-nb-chars="8"><span class="idea" data-nb-ref-number="139" id="idea139" data-nb-words="2" data-nb-chars="8">„Na co?“</span></p>
          <p class="chunk" data-nb-ref-number="140" data-nb-words="5" data-nb-chars="31"><span class="idea" data-nb-ref-number="140" id="idea140" data-nb-words="5" data-nb-chars="31">„Tamhle na&nbsp;tu&nbsp;sametovou hučku!“</span></p>
          <p class="chunk" data-nb-ref-number="141" data-nb-words="87" data-nb-chars="500"><span class="idea" data-nb-ref-number="141" id="idea141" data-nb-words="87" data-nb-chars="500">Vystoupili na&nbsp;špičky. Viděli tam vlevo starý černý sametový klobouk a&nbsp;nad ním se&nbsp;houpala dvě opelichaná pera, hotový funebrácký chochol. Ale neviděli pořád nic jiného než ten klobouk, jak poskakuje v&nbsp;ďábelském tanci, jak se&nbsp;nadhazuje, točí, mizí a&nbsp;zas se&nbsp;vynořuje. Chvílemi se&nbsp;jim v&nbsp;tom zběsilém víru natřásajících se&nbsp;hlav ztrácel z&nbsp;očí a&nbsp;pak ho&nbsp;zas našli, jak se&nbsp;pohupuje nad ostatními tak vyzývavě a&nbsp;tak směšně, že&nbsp;se&nbsp;lidé kolem nich smáli jen tomu tančícímu klobouku, nevědouce ani, co&nbsp;je&nbsp;pod ním.</span></p>
          <p class="chunk" data-nb-ref-number="142" data-nb-words="8" data-nb-chars="36"><span class="idea" data-nb-ref-number="142" id="idea142" data-nb-words="8" data-nb-chars="36">„No a&nbsp;co má&nbsp;být?“ zeptal se&nbsp;Coupeau.</span></p>
          <p class="chunk" data-nb-ref-number="143" data-nb-words="16" data-nb-chars="97"><span class="idea" data-nb-ref-number="143" id="idea143" data-nb-words="16" data-nb-chars="97">„Copak nepoznáš ten drdol?“ zašeptala Gervaisa přiškrceným hlasem. „Krk na&nbsp;to&nbsp;dám, že&nbsp;je&nbsp;to&nbsp;ona!“</span></p>
          <p class="chunk" data-nb-ref-number="144" data-nb-words="123" data-nb-chars="724"><span class="idea" data-nb-ref-number="144" id="idea144" data-nb-words="123" data-nb-chars="724">Klempíř si&nbsp;jediným rozmachem udělal před sebou v&nbsp;tlačenici místo. Hrome, to&nbsp;se&nbsp;ví, že&nbsp;je&nbsp;to&nbsp;Nana! A&nbsp;v&nbsp;jakém náramném ustrojení! Měla na&nbsp;sobě staré hedvábné šaty, celé usmolené, jak jimi vytřela všechny stoly v&nbsp;kdejakých pajzlech, a&nbsp;ze všech stran jí&nbsp;z&nbsp;nich visely utržené volány. Přitom byla jen tak, přes rameno neměla ani kousek šály a&nbsp;bylo jí&nbsp;vidět holý živůtek s&nbsp;povážlivě natrženými knoflíkovými dírkami. A&nbsp;to prosím ta&nbsp;uličnice měla dědka, který ji&nbsp;nosil na&nbsp;rukou, a&nbsp;musela skončit takhle jen proto, že&nbsp;od&nbsp;něho odešla kvůli nějakému pasákovi, který ji&nbsp;určitě bije! Ale stejně byla pořád pěkně svěží a&nbsp;k&nbsp;nakousnutí, takhle zježená jako pudlík, když pod tím obrovským legračním kloboukem ukazovala ten svůj růžový kukuč.</span></p>
          <p class="chunk" data-nb-ref-number="145" data-nb-words="11" data-nb-chars="65"><span class="idea" data-nb-ref-number="145" id="idea145" data-nb-words="11" data-nb-chars="65">„Počkej, však já&nbsp;ti&nbsp;zahraju muziku, to&nbsp;bude tanec!“ řekl Coupeau.</span></p>
          <p class="chunk" data-nb-ref-number="146" data-nb-words="100" data-nb-chars="587"><span class="idea" data-nb-ref-number="146" id="idea146" data-nb-words="100" data-nb-chars="587">Nana pochopitelně nic netušila. Nakrucovala se, to&nbsp;stálo za&nbsp;podívanou! Házela zadkem napravo, nalevo, ukláněla se&nbsp;až&nbsp;k&nbsp;zemi, dupala a&nbsp;vyhazovala nohy tanečníkovi až&nbsp;do&nbsp;obličeje, div se&nbsp;přitom neroztrhla. Diváci kolem ní&nbsp;udělali kruh a&nbsp;tleskali jí. Nana, celá rozpálená, si&nbsp;sebrala sukně, vyhrnovala si&nbsp;je&nbsp;až&nbsp;ke&nbsp;kolenům a&nbsp;přitom se&nbsp;pořád natřásala v&nbsp;divokém tanci, jako by&nbsp;ji&nbsp;někdo bičem poháněl, točila se&nbsp;jako káča, najednou mírně a&nbsp;způsobně, jen se&nbsp;přitom s&nbsp;obdivuhodnou elegancí kroutila v&nbsp;bocích a&nbsp;v&nbsp;prsou. Člověk by&nbsp;ji&nbsp;byl nejradši zatáhl někam do&nbsp;kouta a&nbsp;tam ji&nbsp;samou láskou snědl.</span></p>
          <p class="chunk" data-nb-ref-number="147" data-nb-words="20" data-nb-chars="134"><span class="idea" data-nb-ref-number="147" id="idea147" data-nb-words="20" data-nb-chars="134">Mezitím však doprostřed toho pastýřského tanečku vpadl Cou­peau a&nbsp;vyrušil tanečníky z&nbsp;další figury; ze&nbsp;všech stran se&nbsp;ozvalo nadávání.</span></p>
          <p class="chunk" data-nb-ref-number="148" data-nb-words="12" data-nb-chars="61"><span class="idea" data-nb-ref-number="148" id="idea148" data-nb-words="12" data-nb-chars="61">„Povídám vám, že&nbsp;je&nbsp;to&nbsp;moje dcera!“ křičel. „Pusťte mě&nbsp;k&nbsp;ní!“</span></p>
          <p class="chunk" data-nb-ref-number="149" data-nb-words="46" data-nb-chars="281"><span class="idea" data-nb-ref-number="149" id="idea149" data-nb-words="46" data-nb-chars="281">Nana zrovna tančila pozpátku, ukláněla se, až&nbsp;zametala kloboukem podlahu, vystrkovala zadek a&nbsp;trochu jím vrtěla, aby to&nbsp;ještě líp vypadalo. A&nbsp;dostala dobře mířený kopanec právě na&nbsp;ono místo; napřímila se&nbsp;a&nbsp;zbledla jako stěna, když poznala tátu s&nbsp;mámou. To&nbsp;má&nbsp;teda, namouduši, pech!</span></p>
          <p class="chunk" data-nb-ref-number="150" data-nb-words="4" data-nb-chars="30"><span class="idea" data-nb-ref-number="150" id="idea150" data-nb-words="4" data-nb-chars="30">„Ven! Ven!“ křičeli tanečníci.</span></p>
          <p class="chunk" data-nb-ref-number="151" data-nb-words="18" data-nb-chars="112"><span class="idea" data-nb-ref-number="151" id="idea151" data-nb-words="18" data-nb-chars="112">Ale Coupeau, který v&nbsp;dceřině kavalírovi poznal zrovna toho hubeného mladíka ve&nbsp;svrchníku, si&nbsp;z&nbsp;lidí houby dělal.</span></p>
          <p class="chunk" data-nb-ref-number="152" data-nb-words="30" data-nb-chars="155"><span class="idea" data-nb-ref-number="152" id="idea152" data-nb-words="30" data-nb-chars="155">„Ano, jsme to&nbsp;my!“ hulákal. „To jsi nečekala, co? Tak tady jsme tě&nbsp;načapali, a&nbsp;ještě k&nbsp;tomu s&nbsp;tím frackem, co&nbsp;se&nbsp;ke&nbsp;mně před chvíli tak neuctivě zachoval!“</span></p>
          <p class="chunk" data-nb-ref-number="153" data-nb-words="10" data-nb-chars="62"><span class="idea" data-nb-ref-number="153" id="idea153" data-nb-words="10" data-nb-chars="62">Gervaisa ho&nbsp;vztekle odstrčila a&nbsp;řekla: „Mlč…! Nač tolik řečí!“</span></p>
          <p class="chunk" data-nb-ref-number="154" data-nb-words="50" data-nb-chars="308"><span class="idea" data-nb-ref-number="154" id="idea154" data-nb-words="50" data-nb-chars="308">Vykročila kupředu a&nbsp;vlepila Naně dvě pořádné facky. Po&nbsp;první se&nbsp;jí&nbsp;klobouček s&nbsp;péry svezl na&nbsp;stranu a&nbsp;po druhé jí&nbsp;zůstal na&nbsp;tváři, bílé jako prostěradlo, červený otisk. Ohromená Nana držela, neplakala ani se&nbsp;nevzpouzela. Kapela vyhrávala dál, namačkaní lidé se&nbsp;začínali dopalovat a&nbsp;křičeli pořád: „Ven! Ven!“</span></p>
          <p class="chunk" data-nb-ref-number="155" data-nb-words="22" data-nb-chars="119"><span class="idea" data-nb-ref-number="155" id="idea155" data-nb-words="22" data-nb-chars="119">„Tak, a&nbsp;teď táhni!“ řekla zas Gervaisa. „Pěkně napřed, a&nbsp;ať tě&nbsp;ani nenapadne chtít utéct, to&nbsp;bych tě&nbsp;hned dala sebrat!“</span></p>
          <p class="chunk" data-nb-ref-number="156" data-nb-words="63" data-nb-chars="407"><span class="idea" data-nb-ref-number="156" id="idea156" data-nb-words="63" data-nb-chars="407">Hubený mladík zatím obezřetně zmizel. A&nbsp;tak Nana vykročila napřed, jako bez ducha, ještě celá zkoprnělá z&nbsp;té nenadálé pohromy. Když se&nbsp;zatvářila, jako by&nbsp;chtěla něco namítnout, dostala zezadu pohlavek, který ji&nbsp;otočil zas přímo ke&nbsp;dveřím. A&nbsp;všichni tři vyšli ven uprostřed smíchu a&nbsp;zlostných výkřiků celého sálu, zatímco kapela dohrávala pastorelu za&nbsp;takového kraválu, jako by&nbsp;trombony chrlily dělové koule.</span></p>
          <p class="chunk" data-nb-ref-number="157" data-nb-words="286" data-nb-chars="1644"><span class="idea" data-nb-ref-number="157" id="idea157" data-nb-words="286" data-nb-chars="1644">A&nbsp;všechno bylo zas jako dřív. Nana si&nbsp;pospala dvanáct hodin ve&nbsp;své bývalé komůrce a&nbsp;celý týden pak byla moc hodná. Pospravila si&nbsp;jedny staré skromné šaty a&nbsp;nosila čepeček, uvázaný stuhami vzadu pod drdolem. Dokonce v&nbsp;zápalu ušlechtilé horlivosti prohlásila, že&nbsp;chce pracovat doma; doma si&nbsp;prý člověk vydělá, kolik chce, a&nbsp;nemusí k&nbsp;tomu poslouchat ty&nbsp;sprosté řeči v&nbsp;dílně. Sehnala si&nbsp;tedy domácí práci a&nbsp;usadila se&nbsp;s&nbsp;veškerým nářadím u&nbsp;stolku; první dny vstávala v&nbsp;pět a&nbsp;od rána kroutila stonky k&nbsp;fialkám. Ale když už&nbsp;jich pár veletuctů odvedla, začala si&nbsp;nad prací protahovat ruce, chytaly ji&nbsp;do&nbsp;nich křeče, protože už&nbsp;si&nbsp;na&nbsp;stonky odvykla, a&nbsp;kromě toho nemohla vydržet zavřená doma, když teď půl roku běhala po&nbsp;všech čertech. A&nbsp;tak hrníček s&nbsp;lepidlem pomalu zase zasychal, květinové plátky a&nbsp;zelený papír byly flekaté od&nbsp;mastnoty a&nbsp;třikrát za&nbsp;sebou přišel sám zaměstnavatel udělat kravál a&nbsp;chtěl nazpátek zničený materiál. Nana se&nbsp;doma válela, dostávala každou chvíli od&nbsp;táty nařezáno a&nbsp;od rána do&nbsp;večera se&nbsp;chytala s&nbsp;mámou, byly to&nbsp;ukrutné hádky, při nichž si&nbsp;obě vyčítaly ty&nbsp;nejohavnější věci. Takhle to&nbsp;nemohlo jít dál. Dvanáctý den se&nbsp;holka zas vypařila, jen v&nbsp;tom, co&nbsp;měla na&nbsp;sobě; odnesla si&nbsp;s&nbsp;sebou jen ty&nbsp;skromňoučké šaty a&nbsp;ten čepeček za&nbsp;uchem. Lorilleuxovi, kteří se&nbsp;na&nbsp;návrat ztracené dcery k&nbsp;spořádanému životu tvářili dost kysele, byli teď zas na&nbsp;koni a&nbsp;mohli se&nbsp;potrhat smíchy. Další číslo programu, zmizení číslo dvě, slečny do&nbsp;saintlazarské polepšovny nastupovat! No&nbsp;ne, tohle je&nbsp;ale junda! Umí se&nbsp;to&nbsp;Nana šikovně zdejchnout! Nu, jestli ji&nbsp;teď chtějí Coupeauovi ještě udržet doma, to&nbsp;leda by&nbsp;jí&nbsp;to&nbsp;zašili a&nbsp;zavřeli ji&nbsp;do&nbsp;klece!</span></p>
          <p class="chunk" data-nb-ref-number="158" data-nb-words="299" data-nb-chars="1722"><span class="idea" data-nb-ref-number="158" id="idea158" data-nb-words="299" data-nb-chars="1722">Před lidmi se&nbsp;Coupeauovi tvářili, jako by&nbsp;byli rádi, že&nbsp;od&nbsp;ní&nbsp;mají pokoj. Ve&nbsp;skutečnosti byli bez sebe vzteky. Ale ani vztek netrvá věčně. Za&nbsp;nějaký čas se&nbsp;dověděli, že&nbsp;se&nbsp;Nana potlouká po&nbsp;čtvrti jako obyčejná coura, a&nbsp;ani nehnuli brvou. Gervaisa tvrdila, že&nbsp;to&nbsp;holka dělá jen proto, aby je&nbsp;zostudila, a&nbsp;bylo jí&nbsp;úplně jedno, co&nbsp;se&nbsp;povídá. Až&nbsp;prý tu&nbsp;děvku potká někde na&nbsp;ulici, nebude si&nbsp;ani špinit ruce tím, že&nbsp;by&nbsp;jí&nbsp;vlepila pár pohlavků; ano, s&nbsp;tou už&nbsp;nadobro skoncovala, a&nbsp;i kdyby ji&nbsp;našla chcípat někde na&nbsp;ulici, jak leží nahá na&nbsp;dlažbě, přešla by&nbsp;kolem a&nbsp;ani by&nbsp;jí&nbsp;nepřišlo, že&nbsp;tu&nbsp;couru nosila pod srdcem. Nana zatím vyváděla po&nbsp;všech dupárnách v&nbsp;okolí. Znali ji&nbsp;všude, od&nbsp;Bílé královny až&nbsp;po&nbsp;<em>Velkotančírnu u&nbsp;rozdováděné tanečnice</em>. Když se&nbsp;objevila v&nbsp;<em>Elysée-Montmartre</em>, vylézali lidé na&nbsp;stoly, aby ji&nbsp;viděli, jak při pastorele dělá čmuchajícího ráčka. Protože z&nbsp;<em>Červeného zámku</em> ji&nbsp;dvakrát vyhodili, bloumala tam jen před vchodem a&nbsp;čekávala, až&nbsp;půjde někdo známý. <em>Černá koule</em> na&nbsp;bulváru a&nbsp;<em>U&nbsp;Velkého Turka</em> v&nbsp;ulici Poissonière byly slušné podniky, tam chodila, jen když měla na&nbsp;sobě prádlo. Ale ze&nbsp;všech putyk v&nbsp;celé čtvrti měla nejradši taneční kavárnu <em>Poustevna</em> ve&nbsp;vlhkém tmavém dvoře a&nbsp;<em>Robertovu tančírnu</em> v&nbsp;uličce Cadran; byly to&nbsp;dvě malé zaplivané dupárny, kde se&nbsp;svítilo půl tuctem olejových lamp a&nbsp;kde nikdo nedohlížel na&nbsp;pořádek, každý si&nbsp;tam dělal, co&nbsp;chtěl, takže byla spokojenost všeobecná a&nbsp;kavalíři se&nbsp;mohli se&nbsp;svými tanečnicemi v&nbsp;koutku líbat, nikdo je&nbsp;při tom nevyrušoval. A&nbsp;Nana střídala údobí, kdy byla nahoře, a&nbsp;pak zas dole, proměňovala se, jako když mávne kouzelnou hůlkou, někdy bývala ustrojená jako elegantní dáma a&nbsp;jindy zas vytírala bláto jako nejhorší cuchta. Pěkný život vedla, jen co&nbsp;je&nbsp;pravda!</span></p>
          <p class="chunk" data-nb-ref-number="159" data-nb-words="284" data-nb-chars="1687"><span class="idea" data-nb-ref-number="159" id="idea159" data-nb-words="284" data-nb-chars="1687">Několikrát se&nbsp;Coupeauovým zdálo, že&nbsp;ji&nbsp;zahlédli na&nbsp;všelijakých nechvalně vyhlášených místech. Otočili se&nbsp;pokaždé zády a&nbsp;raději vypadli jinam, aby se&nbsp;k&nbsp;ní nemuseli znát. Neměli už&nbsp;náladu být pro smích celému sálu jen proto, aby si&nbsp;přivedli domů takovou roztoulanou běhnu. Ale jednou večer kolem desáté, když se&nbsp;už&nbsp;chystali jít spát, zabouchal někdo na&nbsp;dveře. Byla to&nbsp;Nana; klidně přišla s&nbsp;prosíkem, jestli se&nbsp;tu&nbsp;může vyspat. A&nbsp;v&nbsp;jakém stavu, můj ty&nbsp;bože! Bez klobouku, šaty visely rozedrané, boty úplně sešmajdané, zkrátka vystrojená, že&nbsp;by&nbsp;ji&nbsp;mohla rovnou sebrat patrola a&nbsp;zavřít za&nbsp;katr. Nejdřív dostala samozřejmě nařezáno, pak se&nbsp;hltavě vrhla na&nbsp;kus tvrdého chleba a&nbsp;usnula únavou ještě s&nbsp;posledním soustem v&nbsp;zubech. A&nbsp;tak to&nbsp;šlo potom dál. Když jí&nbsp;trochu otrnulo a&nbsp;cítila se&nbsp;líp, jednoho krásného rána se&nbsp;zas vypařila. Mlha přede mnou, mlha za&nbsp;mnou, ptáček byl v&nbsp;tahu. Uplynuly týdny a&nbsp;měsíce, zdálo se, že&nbsp;už&nbsp;nadobro zmizela, ale najednou se&nbsp;objevila znovu, nikdy neřekla odkud, někdy špinavá, že&nbsp;by&nbsp;se&nbsp;jí&nbsp;člověk i&nbsp;dřívkem štítil dotknout, poškrábaná po&nbsp;celém těle odshora až&nbsp;dolů, jindy zas pěkně oblečená, ale tak malátná a&nbsp;vyčerpaná flámováním, že&nbsp;sotva stála na&nbsp;nohou. Rodiče si&nbsp;museli zvyknout. Mohli ji&nbsp;řezat, jak chtěli, stejně si&nbsp;dělala z&nbsp;jejich domácnosti hospodu, kam se&nbsp;chodila jednou začas vyspat. Věděla, že&nbsp;za&nbsp;to&nbsp;vyspání musí zaplatit výpraskem, a&nbsp;tak si&nbsp;to&nbsp;vždycky předem rozvážila a&nbsp;přišla si&nbsp;pro výprask, když jí&nbsp;z&nbsp;toho kynul užitek. Ostatně i&nbsp;to mlácení člověka nakonec omrzí a&nbsp;Coupeauovi se&nbsp;s&nbsp;tím Naniným flámováním pomalu smířili. Přišla, nepřišla, hlavně když nenechala dveře dokořán. Můj ty&nbsp;bože, vždyť se&nbsp;poctivost zvykem opotřebuje zrovna tak jako co&nbsp;jiného.</span></p>
          <p class="chunk" data-nb-ref-number="160" data-nb-words="188" data-nb-chars="1112"><span class="idea" data-nb-ref-number="160" id="idea160" data-nb-words="188" data-nb-chars="1112">Jen jediná věc přiváděla ještě Gervaisu k&nbsp;zuřivosti; když jí&nbsp;dcera chodila domů v&nbsp;šatech s&nbsp;vlečkou a&nbsp;v&nbsp;kloboucích s&nbsp;pery. Ne, s&nbsp;takovýmhle přepychem se&nbsp;nedovedla smířit. Ať&nbsp;už&nbsp;si&nbsp;Nana třeba flámuje, ale když přijde domů k&nbsp;mámě, tak ať&nbsp;je&nbsp;aspoň oblečená, jak se&nbsp;na&nbsp;dělnici sluší. Šaty s&nbsp;vlečkou budily v&nbsp;domě pohoršení; Lorilleuxovi se&nbsp;pošklebovali, Lantier, celý rozjařený, se&nbsp;točil kolem holky a&nbsp;očuchával ji, jak pěkně voní, a&nbsp;Bochovi zakázali Pavlínce stýkat se&nbsp;s&nbsp;tou necudou, která chodí takhle ověšená. I&nbsp;Gervaisa se&nbsp;zlobívala, když Nana po&nbsp;nějakém takovém nočním výletu vyspávala jako zabitá až&nbsp;do&nbsp;poledne, celá rozhalená, s&nbsp;rozpuštěným drdolem ještě plným vlásniček, tak bledá a&nbsp;tak tiše dýchající, že&nbsp;vypadala jako mrtvá. Několikrát za&nbsp;dopoledne jí&nbsp;obyčejně Gervaisa cloumala a&nbsp;hrozila jí, že&nbsp;jí&nbsp;vyleje na&nbsp;břicho hrnec vody. Ta&nbsp;ničemná hezká holka ji&nbsp;dopalovala, když tu&nbsp;tak polonahá a&nbsp;celá ještě čpící neřestí vyspávala to&nbsp;svoje milování, od&nbsp;něhož měla ještě celé tělo rozlámané a&nbsp;po němž jako by&nbsp;se&nbsp;nemohla ani probrat. Nana vždycky otevřela jedno oko, vzápětí ho&nbsp;zase zavřela a&nbsp;rozvalila se&nbsp;ještě víc.</span></p>
          <p class="chunk" data-nb-ref-number="161" data-nb-words="72" data-nb-chars="417"><span class="idea" data-nb-ref-number="161" id="idea161" data-nb-words="72" data-nb-chars="417">Gervaisa, která jí&nbsp;obyčejně nevybíravými slovy vyčítala, jaký vede život, a&nbsp;ptávala se&nbsp;jí, jestli chodí s&nbsp;pěšáky, nebo s&nbsp;kanonýry, že&nbsp;se&nbsp;vrací takhle rozlámaná, jednou konečně svou hrozbu uskutečnila a&nbsp;přetáhla ji&nbsp;mokrou rukou po&nbsp;těle. Holka se&nbsp;rozzuřila, zmítala se&nbsp;na&nbsp;lůžku a&nbsp;vykřikovala: „Tak už&nbsp;toho mám dost! Víš, mámo, lepší bude o&nbsp;mužských nemluvit, ne? Ty&nbsp;sis dělala, cos chtěla, a&nbsp;já si&nbsp;taky dělám, co&nbsp;chci.“</span></p>
          <p class="chunk" data-nb-ref-number="162" data-nb-words="4" data-nb-chars="31"><span class="idea" data-nb-ref-number="162" id="idea162" data-nb-words="4" data-nb-chars="31">„Cože? Cože?“ koktala Gervaisa.</span></p>
          <p class="chunk" data-nb-ref-number="163" data-nb-words="50" data-nb-chars="259"><span class="idea" data-nb-ref-number="163" id="idea163" data-nb-words="50" data-nb-chars="259">„Ano, nikdy jsem ti&nbsp;o&nbsp;tom nic neříkala, protože mi&nbsp;do&nbsp;toho nic nebylo; ale užívala sis taky svý, kolikrát jsem tě&nbsp;viděla chodit dole v&nbsp;košili, když táta chrápal… Teď už&nbsp;tě&nbsp;to&nbsp;nebaví, ale baví to&nbsp;zas jiný. Tak vidíš. Vlez mi&nbsp;na&nbsp;záda, nemělas mi&nbsp;dávat příklad!“</span></p>
          <p class="chunk" data-nb-ref-number="164" data-nb-words="34" data-nb-chars="195"><span class="idea" data-nb-ref-number="164" id="idea164" data-nb-words="34" data-nb-chars="195">Gervaisa zůstala stát bledá jako stěna, ruce se&nbsp;jí&nbsp;roztřásly, točila se&nbsp;dokola a&nbsp;ani nevěděla, co&nbsp;dělá, zatímco Nana se&nbsp;převalila na&nbsp;břicho, stiskla polštář do&nbsp;náručí a&nbsp;zase usnula jak kus dřeva.</span></p>
          <p class="chunk" data-nb-ref-number="165" data-nb-words="49" data-nb-chars="275"><span class="idea" data-nb-ref-number="165" id="idea165" data-nb-words="49" data-nb-chars="275">Coupeau něco zabručel, ale ani ho&nbsp;nenapadlo vrazit jí&nbsp;pár facek. Začínal už&nbsp;to&nbsp;mít v&nbsp;palici úplně vylízané. A&nbsp;vlastně už&nbsp;by&nbsp;mu&nbsp;nikdo ani nemohl vyčítat, že&nbsp;je&nbsp;krkavčí otec, zanedbávající morálku, protože pití už&nbsp;ho&nbsp;úplně připravilo o&nbsp;jakýkoliv pojem, co&nbsp;je&nbsp;dobré a&nbsp;co špatné.</span></p>
          <p class="chunk" data-nb-ref-number="166" data-nb-words="143" data-nb-chars="789"><span class="idea" data-nb-ref-number="166" id="idea166" data-nb-words="143" data-nb-chars="789">Teď to&nbsp;s&nbsp;ním chodilo pravidelně jako hodiny; půl roku z&nbsp;opice nevyšel, potom zůstal někde ležet a&nbsp;dopravili ho&nbsp;k&nbsp;Svaté Anně. Bylo to&nbsp;už&nbsp;pro něho jako výlet na&nbsp;venkov. Lorilleuxovi říkali, že&nbsp;se&nbsp;pan vévoda z&nbsp;Kořalova zas odebral na&nbsp;své statky. Po&nbsp;několika týdnech ho&nbsp;z&nbsp;ústavu vždycky propustili spraveného a&nbsp;slepeného, ale on&nbsp;se&nbsp;hned začal ničit znovu až&nbsp;do&nbsp;dne, kdy ho&nbsp;to&nbsp;zase porazilo a&nbsp;bylo zas zapotřebí ho&nbsp;spravit. Za&nbsp;tři roky byl takhle u&nbsp;Svaté Anny sedmkrát. V&nbsp;ulici se&nbsp;říkalo, že&nbsp;už&nbsp;tam má&nbsp;pro sebe vyhraženou celu. Ale nejhorší na&nbsp;celé věci bylo, že&nbsp;to&nbsp;toho nenapravitelného opilce pokaždé víc zdrblo, takže se&nbsp;od&nbsp;recidivy k&nbsp;recidivě už&nbsp;dalo pomalu čekat, že&nbsp;jednou udělá poslední kotrmelec, že&nbsp;se&nbsp;už&nbsp;úplně rozsype jako starý sud, když mu&nbsp;jedna za&nbsp;druhou popraskaly všechny obruče.</span></p>
          <p class="chunk" data-nb-ref-number="167" data-nb-words="216" data-nb-chars="1271"><span class="idea" data-nb-ref-number="167" id="idea167" data-nb-words="216" data-nb-chars="1271">Přitom mu&nbsp;to&nbsp;na&nbsp;kráse nepřidávalo, vypadal jako strašidlo. Ten utrejch už&nbsp;ho&nbsp;jaksepatří zřídil. Celé tělo, prosáklé alkoholem, se&nbsp;mu&nbsp;scvrkalo jako ta&nbsp;embrya u&nbsp;lékárníka, naložená ve&nbsp;sklenicích. Když se&nbsp;postavil k&nbsp;oknu, prosvítalo mu&nbsp;slunce žebry, jak byl hubený. Tváře měl propadlé, oči rozteklé, ustavičně mu&nbsp;z&nbsp;nich kapalo, a&nbsp;kdyby to&nbsp;byl vosk, stačilo by&nbsp;to&nbsp;už&nbsp;na&nbsp;svíčky pro celou katedrálu. Jenom ten nos na&nbsp;něm kvetl jak červený karafiát, krásný a&nbsp;velký jako okurka uprostřed toho jeho zpustošeného ciferníku. Každému, kdo znal jeho věk&nbsp;– rovná čtyřicítka&nbsp;–, přeběhl mráz po&nbsp;zádech, když ho&nbsp;viděl jít shrbeného, potácivým krokem, starého jako pařížská dlažba. A&nbsp;ruce se&nbsp;mu&nbsp;třásly čím dál víc, hlavně pravá mu&nbsp;tancovala takový čardáš, že&nbsp;musel někdy vzít sklenici do&nbsp;obou rukou, aby ji&nbsp;vůbec dostal k&nbsp;ústům. Ach, tohle zatracené třesení, to&nbsp;byla jediná věc, která ho&nbsp;při jeho celkové otupělosti ještě dopalovala. Bylo někdy slyšet, jak bručí zuřivé nadávky na&nbsp;ty&nbsp;svoje ruce. Jindy zas nad nimi celé hodiny zamyšleně vysedával a&nbsp;díval se&nbsp;beze slova, jak mu&nbsp;ruce skáčou jako žáby; nerozčiloval se&nbsp;už&nbsp;a&nbsp;spíš hledal, co&nbsp;mu&nbsp;tam uvnitř těma rukama pořád tak hází. A&nbsp;jednou večer ho&nbsp;Gervaisa přistihla, jak se&nbsp;mu&nbsp;přitom po&nbsp;fialových pijanských tvářích koulejí dvě velké slzy.</span></p>
          <p class="chunk" data-nb-ref-number="168" data-nb-words="230" data-nb-chars="1399"><span class="idea" data-nb-ref-number="168" id="idea168" data-nb-words="230" data-nb-chars="1399">Poslední léto, kdy Nana proválela u&nbsp;rodičů zbytky proflámo­vaných nocí, bylo pro Coupeaua zvlášť špatné. Úplně se&nbsp;mu&nbsp;změnil hlas, jako kdyby mu&nbsp;kořalka vsadila do&nbsp;krku jiný zvuk. Na&nbsp;jedno ucho ohluchl. Potom mu&nbsp;v&nbsp;několika dnech najednou zeslábl zrak a&nbsp;musel se&nbsp;na&nbsp;schodech držet zábradlí, aby nesletěl. Se&nbsp;zdravím už&nbsp;byl úplně na&nbsp;hromádce, jak se&nbsp;říká. Míval závratě a&nbsp;přitom tak ukrutné bolení hlavy, že&nbsp;slyšel andělíčky zpívat. Najednou ho&nbsp;popadaly prudké bolesti do&nbsp;rukou a&nbsp;do nohou; to&nbsp;vždycky zbledl, musel se&nbsp;posadit a&nbsp;zůstával po&nbsp;celé hodiny dřepět na&nbsp;židli jako zpitomělý. Po&nbsp;jednom takovém záchvatu mu&nbsp;dokonce zůstala celý den jedna ruka ochrnutá. Několikrát musel zůstat v&nbsp;posteli; to&nbsp;se&nbsp;schoulil do&nbsp;klubíčka, ležel schovaný pod pokrývkou a&nbsp;těžce, pravidelně oddechoval jako nemocné zvíře. Tehdy ho&nbsp;zas přepadaly ty&nbsp;zvláštní stavy, kterými trpíval u&nbsp;Svaté Anny. Býval vystrašený, neklidný, dostával vysokou horečku, válel se&nbsp;v&nbsp;záchvatech zuřivého vzteku, trhal na&nbsp;sobě šaty a&nbsp;křečovitě kousal do&nbsp;nábytku; nebo zas dostával záchvaty dojetí, naříkal jako děvka, vzlykal a&nbsp;bědoval, že&nbsp;ho&nbsp;nikdo nemá rád. Když se&nbsp;jednou večer Gervaisa s&nbsp;Nanou vrátily spolu domů, nenašly ho&nbsp;v&nbsp;posteli. Položil do&nbsp;ní&nbsp;místo sebe podhlavník. Našly ho&nbsp;potom schovaného za&nbsp;postelí u&nbsp;zdi, drkotal tam zuby a&nbsp;vykládal, že&nbsp;ho&nbsp;nějací chlapi mají přijít zavraždit. Gervaisa s&nbsp;Nanou ho&nbsp;musely uložit a&nbsp;konejšit jako dítě.</span></p>
          <p class="chunk" data-nb-ref-number="169" data-nb-words="139" data-nb-chars="729"><span class="idea" data-nb-ref-number="169" id="idea169" data-nb-words="139" data-nb-chars="729">Coupeau znal na&nbsp;všechno jen jediný lék, vrazit do&nbsp;sebe půllitr kořalky, aby ho&nbsp;to&nbsp;vzalo za&nbsp;osrdí a&nbsp;postavilo na&nbsp;nohy. Každé ráno léčil ten svůj zahleněný krk. Paměť už&nbsp;se&nbsp;mu&nbsp;dávno vypařila, v&nbsp;hlavě měl úplně prázdno; a&nbsp;sotva stál na&nbsp;nohou, dělal si&nbsp;ze&nbsp;své nemoci legraci. Nikdy mu&nbsp;přece nic nebylo a&nbsp;není. Ano, byl už&nbsp;v&nbsp;takovém stavu, kdy člověk tvrdí, že&nbsp;se&nbsp;mu&nbsp;daří znamenitě, a&nbsp;přitom už&nbsp;má&nbsp;smrt na&nbsp;jazyku. Ostatně i&nbsp;jinak už&nbsp;to&nbsp;neměl v&nbsp;hlavě v&nbsp;pořádku. Když se&nbsp;Nana po&nbsp;šesti nedělích toulání vrátila domů, myslel, že&nbsp;si&nbsp;jen tak doběhla nakoupit. Často ho&nbsp;potkala, když šla zavěšena do&nbsp;nějakého pána, a&nbsp;vyzývavě se&nbsp;na&nbsp;něho zubila, ale on&nbsp;ji&nbsp;ani nepoznal. Zkrátka, byla pro něho jako vzduch, byla by&nbsp;na&nbsp;něm mohla i&nbsp;dříví štípat.</span></p>
          <p class="chunk" data-nb-ref-number="170" data-nb-words="126" data-nb-chars="730"><span class="idea" data-nb-ref-number="170" id="idea170" data-nb-words="126" data-nb-chars="730">Když přišly první mrazy, zmizela Nana zas; řekla, že&nbsp;se&nbsp;jde jenom podívat k&nbsp;zelinářce, jestli nemá sušené hrušky. Cítila zimu a&nbsp;nechtělo se&nbsp;jí&nbsp;drkotat zuby u&nbsp;vyhaslých kamen. Coupeauovi nadávali, že&nbsp;je&nbsp;mrcha, ale jen proto, že&nbsp;čekali na&nbsp;ty&nbsp;hrušky. Určitě se&nbsp;vrátí, minulou zimu přece taky takhle odběhla pro tabák za&nbsp;dva pěťáky a&nbsp;vrátila se&nbsp;za&nbsp;tři neděle. Ale měsíce plynuly a&nbsp;holka pořád nikde. Tentokrát asi musela uhánět, jako když jí&nbsp;hoří koudel. Přišel červen a&nbsp;ani sluníčko ji&nbsp;nepřitáhlo domů. Teď už&nbsp;je&nbsp;s&nbsp;ní tedy asi nadobro ámen, asi si&nbsp;někde našla lepší živobytí. Jednou, když měli dales<sup id="fnref:2"><a href="#fn:2" class="footnote-ref" role="doc-noteref">2</a></sup>, prodali Coupeauovi Naninu železnou postel za&nbsp;rovných šest franků a&nbsp;probendili je&nbsp;v&nbsp;Saint-Ouenu. Beztak jim ta&nbsp;postel jen překážela.</span></p>
          <p class="chunk" data-nb-ref-number="171" data-nb-words="55" data-nb-chars="349"><span class="idea" data-nb-ref-number="171" id="idea171" data-nb-words="55" data-nb-chars="349">Jednou ráno v&nbsp;červenci zavolala Virgínie Gervaisu, která šla zrovna kolem, aby jí&nbsp;přišla umýt nádobí, protože Lantier včera přivedl dva známé na&nbsp;večeři. A&nbsp;když Gervaisa myla nádobí, jaksepatří mastné po&nbsp;kloboučníkově žranici, zavolal najednou Lantier, který v&nbsp;krámě ještě od&nbsp;včerejška zažíval: „Jo, vy&nbsp;nevíte, matko, že&nbsp;jsem se&nbsp;tuhle viděl s&nbsp;Nanou!“</span></p>
          <p class="chunk" data-nb-ref-number="172" data-nb-words="92" data-nb-chars="554"><span class="idea" data-nb-ref-number="172" id="idea172" data-nb-words="92" data-nb-chars="554">Virgínie seděla za&nbsp;pultem, tvářila se&nbsp;ustaraně nad prázdnícími se&nbsp;sklenicemi a&nbsp;zásuvkami a&nbsp;vztekle zavrtěla hlavou. Musela se&nbsp;držet, aby toho neřekla víc; protože tohle už&nbsp;se&nbsp;jí&nbsp;celé přestávalo líbit. Lantier se&nbsp;potkával s&nbsp;Nanou nějak příliš často. Však by&nbsp;za&nbsp;to&nbsp;nedala krk, ten chlap je&nbsp;schopný všeho, i&nbsp;toho nejhoršího, když mu&nbsp;vleze do&nbsp;hlavy nějaká sukně. Do&nbsp;krámu zrovna vešla paní Leratová, která byla s&nbsp;Virgínií právě moc zadobře, protože se&nbsp;jí&nbsp;Virgínie se&nbsp;vším svěřovala; rozpustile se&nbsp;ušklíbla a&nbsp;zeptala se&nbsp;mnohovýznamně: „Viděl… Jak to&nbsp;myslíte?“</span></p>
          <p class="chunk" data-nb-ref-number="173" data-nb-words="53" data-nb-chars="305"><span class="idea" data-nb-ref-number="173" id="idea173" data-nb-words="53" data-nb-chars="305">„No, jak to&nbsp;myslím? Ve&nbsp;vší počestnosti, samozřejmě!“ odpověděl polichoceně kloboučník, usmál se&nbsp;a&nbsp;nakrucoval si&nbsp;kníry. „Jela v&nbsp;kočáře, já&nbsp;si&nbsp;to&nbsp;šlapal pěšky… Namouduši, přísahám vám. A&nbsp;není se&nbsp;taky co&nbsp;divit, však si&nbsp;ti&nbsp;bohatí synáčkové, co&nbsp;si&nbsp;s&nbsp;ní tykají, přijdou zatraceně na&nbsp;svý a&nbsp;můžou být ještě rádi!“</span></p>
          <p class="chunk" data-nb-ref-number="174" data-nb-words="16" data-nb-chars="83"><span class="idea" data-nb-ref-number="174" id="idea174" data-nb-words="16" data-nb-chars="83">Oči mu&nbsp;jen svítily a&nbsp;otočil se&nbsp;k&nbsp;Gervaise, která vzadu v&nbsp;krámě vstoje utírala mísu.</span></p>
          <p class="chunk" data-nb-ref-number="175" data-nb-words="84" data-nb-chars="478"><span class="idea" data-nb-ref-number="175" id="idea175" data-nb-words="84" data-nb-chars="478">„Ano, jela v&nbsp;kočáře a&nbsp;měla vám takovou elegantní toaletu! Ani jsem ji&nbsp;nemohl poznat, protože vypadala úplně jako nóbl dáma, usmívala se, ukazovala bílé zoubky a&nbsp;měla takový svěží kukuč jako květinka. To&nbsp;ona se&nbsp;na&nbsp;mě&nbsp;usmála a&nbsp;zamávala mi&nbsp;rukavičkou… Mám ten dojem, že&nbsp;ulovila nějakého vikomta. Jo, ta&nbsp;se&nbsp;má, panečku! Může se&nbsp;na&nbsp;vás na&nbsp;všechny vykašlat, má&nbsp;víc štěstí než rozumu, uličnice jedna! Roztomilé kotě! No&nbsp;ne, vy&nbsp;si&nbsp;ani nedovedete představit, jaké je&nbsp;z&nbsp;ní rozkošné kotě!“</span></p>
          <p class="chunk" data-nb-ref-number="176" data-nb-words="104" data-nb-chars="669"><span class="idea" data-nb-ref-number="176" id="idea176" data-nb-words="104" data-nb-chars="669">Gervaisa utírala mísu pořád dál, třebaže už&nbsp;byla dávno čistá, jen se&nbsp;leskla. Virgínie ustaraně přemýšlela, jak zítra zaplatí dvě směnky, zatímco Lantier, tlustý a&nbsp;vypasený, potící se&nbsp;cukrem, kterým se&nbsp;ustavičně krmil, zaplňoval svým halasným obdivem pro hezky ohozené kůstky celý lahůdkářský krám, ze&nbsp;tří čtvrtin už&nbsp;vyjedený a&nbsp;začínající smrdět bankrotem. Ano, jen pár pralinek ještě schroustat a&nbsp;několik cukrkandlů vycucat a&nbsp;celý obchod Poissonových už&nbsp;bude vymetený. Najednou uviděl na&nbsp;protějším chodníku strážníka, jak kráčí upnutý až&nbsp;ke&nbsp;krku, byl zrovna ve&nbsp;službě, a&nbsp;šavle mu&nbsp;bije do&nbsp;stehen. To&nbsp;ho&nbsp;rozjařilo ještě víc. Přinutil Virgínii, aby se&nbsp;na&nbsp;manžela podívala.</span></p>
          <p class="chunk" data-nb-ref-number="177" data-nb-words="28" data-nb-chars="161"><span class="idea" data-nb-ref-number="177" id="idea177" data-nb-words="28" data-nb-chars="161">„No ne,“ zašeptal, „koukej, jak se&nbsp;dneska nese, ten Badinguet! Dej pozor, nějak moc stahuje zadek, možná že&nbsp;si&nbsp;tam dal zasadit skleněné oko, aby viděl i&nbsp;dozadu!“</span></p>
          <p class="chunk" data-nb-ref-number="178" data-nb-words="41" data-nb-chars="246"><span class="idea" data-nb-ref-number="178" id="idea178" data-nb-words="41" data-nb-chars="246">Když se&nbsp;Gervaisa vrátila domů, našla Coupeaua, jak sedí na&nbsp;posteli, přišel na&nbsp;něho záchvat. Bezvýraznýma očima civěl na&nbsp;zem. Posadila se&nbsp;také na&nbsp;židli jako rozlámaná, ruce jí&nbsp;klesly podél sukně. A&nbsp;čtvrt hodiny zůstala sedět beze slova proti němu.</span></p>
          <p class="chunk" data-nb-ref-number="179" data-nb-words="40" data-nb-chars="222"><span class="idea" data-nb-ref-number="179" id="idea179" data-nb-words="40" data-nb-chars="222">„Dověděla jsem se&nbsp;novinu,“ vypravila ze&nbsp;sebe konečně potichu. „Viděli prý tvou dceru… Ano, tvoje dcera je&nbsp;moc nóbl oblečená a&nbsp;už tě&nbsp;nepotřebuje. Náramně dobře se&nbsp;jí&nbsp;daří… Ach, bože, co&nbsp;bych dala za&nbsp;to, být na&nbsp;jejím místě!“</span></p>
          <p class="chunk" data-nb-ref-number="180" data-nb-words="51" data-nb-chars="311"><span class="idea" data-nb-ref-number="180" id="idea180" data-nb-words="51" data-nb-chars="311">Coupeau pořád civěl na&nbsp;podlahu. Pak zvedl zpustošený obličej, přiblble se&nbsp;zasmál a&nbsp;zablábolil: „Poslouchej, miláčku, vždyť já&nbsp;tě&nbsp;nedržím… Když se&nbsp;umeješ, tak seš eště docela k&nbsp;světu. Víš, jak se&nbsp;říká, žádnej hrnec není tak starej, aby se&nbsp;na&nbsp;něj nenašla poklička… Namouduši, kdyby se&nbsp;tím dalo trochu přivydělat…“</span></p>
        </section>
        <section class="footnotes" role="doc-endnotes">
          <hr>
          <ol>
            <li id="fn:1" role="doc-endnote" class="chunk" data-nb-ref-number="181" data-nb-words="9" data-nb-chars="50"><span class="idea" data-nb-ref-number="181" id="idea181" data-nb-words="9" data-nb-chars="50"><p>Silná, hustá a&nbsp;pevná bavlněná látka. <em>Pozn. red.</em> <a href="#fnref:1" class="footnote-backref" role="doc-backlink">↩︎</a></p></span></li>
            <li id="fn:2" role="doc-endnote" class="chunk" data-nb-ref-number="182" data-nb-words="5" data-nb-chars="28"><span class="idea" data-nb-ref-number="182" id="idea182" data-nb-words="5" data-nb-chars="28"><p>Peněžní tíseň. <em>Pozn. red.</em> <a href="#fnref:2" class="footnote-backref" role="doc-backlink">↩︎</a></p></span></li>
          </ol>
        </section>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./zabijak_016.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-8ku8Tto9ylCLHYzfy93P/Ed4yA0buoeRfP9x6YWnpgQ="></script>
  </body>
</html>