---
title: '5'
---

Zrovna v dubnovém kvartálu se odstěhovali z ulice Poissonnière také Bochovi a vzali si ve velkém činžáku ve Zlatnické ulici domov­nictví. Taková šťastná náhoda! Jednou z největších starostí Gervaisy – která si až dosud v tom svém bytečku v Nové ulici tak klidně žila bez domovnice – bylo, aby se nedostala pod nějakou zlou bábu, která by se s ní hádala kvůli každé kapce rozlité vody a kvůli každému bouchnutí dveřmi večer. Domovnice bývají taková banda! Ale s Bochovými to bude jedna radost. Znají se přece, a tak spolu vždycky vyjdou. Zkrátka bude to jako v rodině.

V den, kdy krám najali a přišli podepsat nájemní smlouvu, cítila Gervaisa ve vysokém průjezdu, jak se jí svírá srdce. Tak tady bude teď bydlet, v tom domě, rozlehlém jako malé město pro sebe, kde se jako nekonečné ulice táhnou a křižují chodby a schodiště. Šedivé fasády s okny plnými hadrů sušících se na slunci, kalně osvětlený dvůr s propadlou dlažbou jako někde na náměstí, pracovní ruch, ozývající se uvnitř za těmi zdmi, to všechno v ní vyvolávalo velké rozčilení; na jedné straně radost, že se jí konečně podařilo uskutečnit dávný sen, a na druhé straně strach, že možná neuspěje a že podlehne v tom nesmírném boji proti hladu, jehož tep tu cítila. Při tom bušení a svištění zámečnických kladiv a truhlářských hoblíků v přízemních dílnách se najednou Gervaise zdálo, že podniká něco příliš odvážného, že se vrhá přímo mezi kola nějakého obrovského stroje v plném chodu. Voda z barvírny, vytékající stružkou v průjezdě, měla toho dne světlounce brčálovou barvu. Gervaisa ji s úsměvem překročila; viděla v té barvě dobré znamení.

S domácím měli schůzku přímo u Bochových ve vrátnici. Pan Marescot, majitel velkého nožířství z rue de la Paix, chodíval kdysi po městě jako pouliční šlejfíř. Dnes prý má stužku Čestné legie a nestyděl se za své obrovské ruce bývalého dělníka. Jeho největší radostí bylo sbírat od nájemníků nože a nůžky a jen tak pro vlastní potěšení je sám brousit. Říkalo se, že nezpychl, protože sedával celé hodiny u domovníků ve svých domech a přehlížel tam, schovaný v přítmí vrátnice, účty. Tam také vyřizoval všechny záležitosti s nájemníky. Coupaeuovi ho zastihli, jak sedí za umaštěným stolem paní Bochové a poslouchá její stížnosti, jak ta švadlena z druhého patra na schodišti A nezaplatila nájemné a ještě při tom řekla velmi sprosté slovo. Když podepsali smlouvu, podal domácí klempíři ruku. Má prý dělníky rád. Sám se kdysi také nadřel, ale každý prý se může vypracovat jako on. Přepočítal dvě stě padesát franků za první dva kvartály a zastrčil je do bezedné kapsy; pak se rozpovídal o svém životě a ukázal vyznamenání, kam až to dotáhl.

Přesto bylo Gervaise pořád trochu trapně, když viděla chování Bochových. Tvářili se, jako by ji ani neznali. Obskakovali pana domácího, div se mu neklaněli až k zemi, hltali jeho slova a přikyvovali ke všemu na souhlas. Paní Bochová rázně vyšla ven a odehnala houf dětí, které se ráchaly kolem vodovodu; z kohoutku, naplno otevřeného, vytékala voda proudem na dlažbu. Když se vracela přes dvůr, upjatě a přísně potřásající sukněmi, rozhlédla se pomalu po všech oknech, jako by se chtěla přesvědčit, že je v domě všechno v pořádku; přitom se sebevědomě ušklíbla, jako by chtěla ukázat, že si je vědoma své moci, když má teď pod sebou tři sta partají. Boche znovu zavedl řeč na švadlenu z druhého patra; soudil, že by se měla vyhodit. Počítal, kolik kvartálů je už dlužna, a tvářil se důležitě jako zemský hejtman, který nepřipustí, aby se za jeho vlády dělo něco nepřístojného. Pan Marescot s výpovědí souhlasil, ale chtěl počkat až do pololetí. Je to prý kruté vyhodit lidi na dlažbu, a především domácí z toho nemá ani krejcar užitku. Gervaise přeběhl mráz po zádech, protože ji napadlo, jestli by ji také jednou takhle vyhodili na ulici, kdyby ji potkalo podobné neštěstí a nemohla zaplatit činži. V zakouřené vrátnici, zastavěné černým nábytkem, bylo vlhko a zsinalé příšeří jako ve sklepě. U okna padalo jediné světlo na krejčovský stůl, na němž se povaloval starý svrchník k obrácení. Zrzavá Pavlínka, čtyřletá dceruška Bochových, seděla na zemi a rozšafně se dívala, jak se na kamínkách dusí kus telecího, celá blažená z toho, jak ji oblévají čpavé kuchyňské pachy.

Pan Marescot už podával klempíři ruku na rozloučenou, když se Coupeau zmínil o opravách a připomněl domácímu jeho ústní slib, že si o tom ještě pohovoří. Ale domácí se rozčilil. On mu přece nic takového neslíbil! A v krámech se ostatně o opravy nikdy nestará domácí! Nakonec však přece jen svolil, že se tam s nimi a s Bochovými podívá. Když se niťař odstěhoval, odvezl si s sebou všechno zařízení, pulty i regály. V holém krámu bylo tím víc vidět zčernalý strop a popraskané stěny, z nichž visely cáry starých zašlých tapet. A v prázdných místnostech, kde se všechno rozléhalo, se rozpoutala zuřivá hádka. Pan Marescot křičel, že to je přece starost každého obchodníka, jak si svůj krám zařídí; vždyť to by nakonec takový obchodník mohl chtít všude samé zlato, a to on jako domácí nemůže, dávat všude zlato. Pak vykládal, jak si sám zařizoval svůj vlastní obchod v rue de la Paix a jak ho to stálo přes dvacet tisíc franků. Gervaisa s ženskou neústupností opakovala stále stejný argument, který se jí zdál nezvratný: v bytě by přece domácí dal vylepit nové tapety, ne? A proč by se krám neměl považovat také za byt? Nechce na něm nic jiného než vybílit strop a dát nové tapety.

Boche při tom zachovával neproniknutelný a důstojný obličej. Točil se dokola, díval se nahoru, a neříkal nic. Marně na něho Coupeau mrkal; Boche se tvářil, jako by svého velkého vlivu na pana domácího nechtěl zneužívat. Nakonec se mu však přece jen cosi pohnulo v obličeji, zdrženlivě se pousmál a pokýval hlavou. V té chvíli zrovna pan Marescot s nanejvýš pohoršenou a nešťastnou tváří Gervaise konečně povolil, roztahuje všech deset prstů v křečovitém gestu lakomce, kterému chtějí vyrvat jeho zlato; slíbil Gervaise ten strop a tapety, ovšem pod podmínkou, že polovinu tapet zaplatí ona. Nato hned odešel, nechtěl už o ničem slyšet.

A když zůstal Boche s Coupeauovými sám, začal je poplácávat po ramenou; najednou byl ztělesněná srdečnost. To se jim to povedlo, co? Nebýt jeho, neměli by ani tapety, ani strop. Přece si všimli, jak po něm domácí po očku pokukoval a jak se najednou rozhodl, až teprve když viděl, že se Boche usmívá? Pak jim důvěrně svěřil, že skutečným pánem v domě je on. On rozhoduje o výpovědích, pronajímá byty jen těm lidem, kteří se mu zamlouvají, vybírá nájemné a nechává si je někdy i čtrnáct dní ležet v prádelníku. Večer poslali Coupeauovi Bochovým dvě láhve vína, aby se jim odvděčili. To se přece sluší, poslat jim za to dárek.

Hned v pondělí se řemeslníci pustili do krámu. Zvlášť koupě tapet byla velkou událostí. Gervaisa chtěla šedivý papír s modrými květy, aby byly stěny světlé a veselé. Boche jí nabídl, ať jde s ním a vybere si sama. Ale má prý výslovně přikázáno od domácího, že papír nesmí stát více než pětasedmdesát centimů svitek. Vybírali u obchodníka skoro hodinu; pradlena se pořád vracela k jednomu moc hezkému květovanému vzorku, který stál devadesát centimů, a byla z toho zoufalá, protože levnější papíry jí připadaly hrozně ošklivé. Nakonec jí domovník povolil; nějak už to prý zařídí, bude třeba počítat o svitek víc, když to nepůjde jinak. A Gervaisa na zpáteční cestě koupila pro Pavlínku koláče. Nechtěla zůstat nikomu nic dlužna, ať lidé vidí, že se vždycky vyplácí prokazovat jí ochotu.

Krámek měl být hotov za čtyři dny. Ale práce trvala tři neděle. Původně měli v úmyslu lak na dveřích a na výloze jen umýt louhem, ale starý nátěr, původně hnědočervený, byl tak zašlý a smutný, že se Gervaisa nechala přemluvit a dala natřít celý krám světlemodře se žlutým proužkem na krajích. A tak opravy nebraly konce. Coupeau, který ještě nepracoval, se chodil od časného rána dívat, jak to pokračuje. Boche vždycky nechal kabát nebo kalhoty, na nichž opravoval knoflíkové dírky, a šel také dohlédnout na řemeslníky. Oba tam pak celý dlouhý den s rukama za zády postávali nad dělníky, kouřili, plivali a posuzovali každé máchnutí štětkou. Pronášeli nekonečné a hluboké úvahy nad každým hřebíkem, který se měl vytáhnout. Malíři, dva rozšafní hromotluci a dobráci, každou chvíli slézali ze štaflí, přišli se k nim postavit doprostřed krámu, dali se s nimi do řeči, a všichni tak celé hodiny pokyvovali hlavami a dívali se na rozdělanou práci. Strop byl obílen dost brzo. Ale lakování nebralo konce. Pořád to nechtělo schnout. Kolem deváté hodiny se vždycky objevili lakýrníci, postavili plechovky s barvami do kouta, podívali se, jestli už je to suché, a zmizeli; pak už se hned tak neukázali. Buďto šli na oběd, nebo šli dodělat nějaký melouch vedle do Myrhové ulice. Jindy zas Coupeau odvedl celou partu někam na skleničku; domovníka, malíře a všechny kamarády, které cestou sebrali. A zas bylo odpoledne pryč. Gervaisa už myslela, že vyletí z kůže. Ale najednou bylo všechno ve dvou dnech hotovo, výloha nalakována, tapety vylepeny a všechno smetí naloženo na káru. Dělníci s tím zatočili, jako kdyby to byla hračka, hvízdali si k tomu na štaflích a zpívali, až lidem po celé čtvrti zaléhaly uši.

Nastěhovali se hned. První dny měla Gervaisa, když se vracívala přes ulici z nákupu, radost jako dítě. Zůstávala stát a usmívala se na svůj nový domov. Už zdálky na ni svítil její krám uprostřed černé řady ostatních zašlých výloh a vesele se vyjímal s novou bleděmodrou firmou, na níž bylo velkými žlutými písmeny namalováno: _Prádelna jemného prádla_. Ve výkladní skříni, zatažené vzadu mušelínovými záclonkami a vyložené modrým papírem, aby lépe vynikla bělost prádla, byly vystaveny pánské košile a ženské čepečky, pověšené za pentle na mosazných drátech. Krám jí v té blankytně modré barvě připadal moc hezký. A uvnitř také všechno modré; tapety s napodobeným květovaným vzorem à la Pompadour znázorňovaly mřížkované loubí, po němž se vinuly svlačce; pracovní stůl, veliká deska, zabírající dvě třetiny místnosti a přikrytá tlustou pokrývkou, byl obrouben kretonovou záclonkou s modrým květovaným vzorem, aby se zakryly podstavce. Gervaisa se pokaždé posadila na stoličku, spokojeně si oddechla a blaženě se rozhlížela, jak je tu všude čisto; mohla oči nechat na nářadí, lesknoucím se novotou. Ale její první pohled patřil vždycky strojovému zařízení, železným kamnům, na nichž se mohlo hřát najednou deset žehliček, srovnaných kolem ohniště na nakloněných deskách. Každou chvíli si klekala na zem a prohlížela kamna v ustavičném strachu, aby nepraskla, kdyby tam ta hloupá učednice nacpala příliš mnoho koksu.

Byt za krámem byl velmi slušný. Coupeauovi spali v prvním pokoji, kde se také vařilo a jedlo. Vzadu tam byly dveře do dvora. Nana měla postýlku v pokoji napravo, velké komoře, osvětlené kulatým okénkem u stropu. Štěpán, ten spal v pokoji nalevo, kde se na podlaze ustavičně povalovaly obrovské hromady špinavého prádla. Přesto měl byt jednu závadu, a Coupeaovi si to zpočátku nechtěli přiznat: zdi se totiž potily vlhkostí a od tří hodin odpoledne už tam nebylo kloudně vidět.

Ve čtvrti vzbudil nový krám velký rozruch. Lidé si povídali, že se Coupeauovi ukvapili a že si na tom zlámou vaz. Utratili opravdu celých pět set franků od Goujetových jenom na zařízení a nenechali si ani na čtrnáct dní na živobytí, jak si původně předsevzali. Ten den ráno, kdy Gervaisa poprvé otevřela, měla v peněžence rovných šest franků. Ale neměla strach, zákazníci se jen hrnuli a vypadalo to, že obchod půjde velmi dobře. Za týden, v sobotu, strávila před spaním dvě hodiny samým počítáním na kousku papíru. A potom s rozzářeným obličejem vzbudila Coupeaua, protože mu musila říci, že mohou vydělat veliké peníze, když budou rozumní.

„To se ten můj bratr dočkal pěkných věcí za to, že je takový trouba!“ rozkřikovala paní Lorilleuxová po celé Zlatnické ulici. „To ještě tak namouduši chybělo, aby se ta pajda spustila! Však na to vypadá, ne?“

Lorilleuxovi se s Gervaisou rozhněvali na smrt. Už když se krám opravoval, div nepukli zlostí; sotva uviděli zdálky malíře, přešli vždycky na druhou stranu a domů se vraceli se zaťatými zuby. Taková bůhvíjaká ženská, a modrý krám, jestlipak to, prosím, není urážka pro poctivé lidi! A hned druhý den, když učednice vychrstla hrnek škrobu právě ve chvíli, kdy Lorilleuxová vycházela z domu, vzbouřila zlatnice celou ulici, že prý švagrová schválně navádí dělnice, aby ji urážely. Tím byly veškeré styky nadobro přerušeny, a když se potkali, měřili se jen zuřivými pohledy.

„Tak, tak, pěkné živobytí!“ rozhlašovala Lorilleuxová. „Však my víme, odkud ona sebrala peníze na ten svůj krám! Vydělala si je s tím kovářem… Však to je taky pěkná společnost, ti lidi! Táta si jim sám uřezal hlavu kudlou, aby ušetřil práci katovi. Nebo prostě něco takového, ale na každý pád to byla nechutná historie!“

Pomlouvala otevřeně Gervaisu, že se válí s Goujetem. Vymýšlela si a tvrdila, že je přistihla jednou večer spolu na lavičce na bulváru. Při pomyšlení na ten poměr a na to, jakých rozkoší při tom švagrová musí užívat, měla jen ještě větší vztek, jako každá ošklivá počestná žena. Den co den vyslovovala svou nejskrytější myšlenku, která jí ustavičně ležela na srdci: „Co jenom na ní ti mužští vidí, na takovém mrzákovi? Mám snad takové úspěchy třeba já?“

A klepy se sousedkami nebraly konce. Vykládala všechno pěkně od začátku. Hned o svatbě prý se jí to nelíbilo a byla tam jen proto, že musela. Však ona má čuch a už tenkrát věděla, jak tohleto skončí. Ale potom na ni byla ta pajda jak máslo, tak se dokázala přetvařovat, že s manželem namouduši už jenom z ohledů ke Coupeauovi nemohli odmítnout a šli Naně za kmotry, i když je ty křtiny stály spoustu peněz. Ale teď, kdyby ta pajda třeba umírala a potřebovala skleničku vody, ona, Lorilleuxová, jí ji nepodá, na to můžete vzít jed. Nemá prý ráda takovéhle drzé, darebné a nestydaté ženské. Nana, ta může vždycky přijít ke kmotříčkovi a kmotřičce, pokaždé ji rádi uvidí. Dítě přece za hříchy své mámy nemůže, ne? Coupeauovi, tomu ovšem radit nebudou. Na jeho místě by každý mužský takové nestydě pořádně nařezal a pak by ji posadil holou zadnicí do škopku se studenou vodou. Konečně je to jeho věc, ale oni na něm chtějí jen to, aby nenechal dělat hanbu rodině. Prokristapána, kdyby tak jí, Lorilleuxovou, přistihl manžel s mužským, ten by jí dal! Zapíchl by jí nůžky do břicha!

Avšak Bochovi, přísní soudcové všech hádek v domě, s Loril­leuxovými nesouhlasili. Lorilleuxovi jsou sice řádní lidé, jen co je pravda, žijí spořádaně, pracují od rána do večera a nájemné platí přesně. Ale tohleto je u nich, upřímně řečeno, jenom vztek ze slepé závisti. Vždyť by si, prosím vás, pro krejcar dali vrtat koleno! Takoví krkouni hamižní to jsou a nic jiného. Schovávají láhev s vínem, když k nim někdo přijde, aby ho nemuseli pozvat na skleničku; nevědí ani, co je slušnost. Jednou pohostila Gervaisa Bochovy rybízovým likérem se sodovkou a popíjeli to zrovna ve vrátnici, když kolem šla paní Lorilleuxová; nesla se, jako kdyby spolkla pravítko, a přede dveřmi si schválně odplivla. Od té doby každou sobotu, když Bochová metla schody a chodby, nechávala u Lorilleuxů přede dveřmi smetí.

„To se ví, pajda je cpe, ty žrouty!“ rozkřikovala pak paní Loril­leuxová. „Vždyť je to všechno jedna pakáž! Ale ať si se mnou nezahrávají! Půjdu si stěžovat domácímu… Včera jsem zas viděla, jak se ten svatoušek Boche otírá o sukně paní Gaudronové. Lízt za starou ženskou, která má půl tuctu dětí, to už je vrchol vší ohavnosti, no nemám pravdu? Ještě jednou takovou nestydatost uvidím, a řeknu to starý Bochový, aby tomu svýmu pořádně nařezala… Bylo by aspoň trochu legrace, ne?“

Maminka Coupeauová chodila dál do obou domácností, přitakávala oběma stranám, a dokonce ji teď častěji pozvali na večeři, protože ochotně vyslechla dceru i snachu, jeden večer tu a druhý večer zas onu. Paní Leratová teď ke Coupeauovým nechodila, protože se s pajdou nepohodla kvůli nějakému vojákovi, který své milé uřízl nos břitvou; zastávala se tenkrát toho vojáka a tvrdila, že takový skutek je důkazem vášnivé lásky, aniž to blíž vysvětlila. A potom vydráždila paní Lorilleuxovou ještě k většímu vzteku, když jí svěřila, že ji pajda přede všemi lidmi jinak nenazve než „kravská oháňka“. Namouduši, však prý ji teď už i Bochovi a sousedé běžně říkají „kravská oháňka“.

Vzdor všem těm klepům a pomluvám stávala Gervaisa klidně a s úsměvem ve dveřích svého krámu a zdravila všechny známé přívětivým pokynem hlavy. Ráda tam vždy mezi žehlením odběhla na chvilku se postavit a usmívala se na celou ulici s pýchou obchodníka, který má vlastní kousek chodníku. Patřila jí celá Zlatnická ulice, i sousední ulice, celá čtvrť jí patřila. Kdykoliv vystrčila hlavu, jen tak jak byla v bílé halence, s holými pažemi a plavými vlasy, od pracovního zápalu trochu rozcuchanými, rozhlédla se hned napravo i nalevo, na oba konce ulice, jako by jediným pohledem chtěla přehlédnout všechny chodce i domy, celou dlažbu oblohu. Nalevo se liduprázdná Zlatnická ulice táhla klidně do dálky a vytvářela venkovské zátiší, kde ženské potichu rozprávěly před vraty; ale napravo, hned pár kroků odtud, se rozléhalo hrčení povozů a nepřetržité hlučení chodců z ulice Poissonnière; chvílemi sílící, chvílemi zas slábnoucí ruch tvořil na tomto konci významnou křižovatku spěchajícího davu. Gervaisa měla ráda tu ulici, drkotání vozů na hrubém křivolakém dláždění, tlačenici chodců na úzkých chodnících, přerušovaných tu a tam štěrkovaným svahem před vraty průjezdů. Tři metry stružky před jejím krámem nabývaly obrovské důležitosti a připadaly jí jako široká řeka; chtěla ji mít pěkně čistou, tu podivnou proměnlivou řeku, jejíž vody se mezi okolním černým blátem skvěly nejkrásnějšími barvami, jak se právě zamanulo barvírně. Kromě toho Gervaisa pozorovala se zájmem i sousední krámy: velké hokynářství s výlohou plnou sušených švestek, přikrytých hustou sítí, obchod s prádlem a pleteným zbožím pro dělníky, před nímž se při každém závanu větru klátily ve vzduchu modráky a dělnické kazajky, visící s roztaženými rukávy a nohavicemi. U zelinářky a prodavačky drobů vídala, jak na rohu pultu klidně předou krásné vypasené kočky. Sousedka uhlířka, paní Vigourouxová, jí odpovídala na pozdrav; byla to malá tlustá ženská s umouněným obličejem, oči jí jen svítily a věčně postávala před krámem, ukrádala pánubohu čas a bavila se s mužskými; výlohu měla kolem dokola pomalovanou dřevěnými poleny na tmavohnědém podkladě, takže zdálky vypadal celý ten složitý obrazec jako venkovský srub. Sousedky z druhé strany, paní Cudorgeová s dcerou, majitelky obchodu s deštníky, se nikdy venku neukazovaly; jejich výklad byl temný a dveře, ozdobené dvěma pestře nalakovanými plechovými slunečníky, byly stále zavřené. Než se vrátila zpátky do krámu, nezapomněla se Gervaisa nikdy podívat naproti na vysokou bílou zeď bez oken, do níž vedla dole obrovská široká vrata; jimi bylo vidět plápolající kovářskou výheň ve dvoře, plném všelijakých vozů a vozíků, jejichž oje trčely do výše. Na zdi bylo velkými písmeny napsáno Kovářství a kolem byly do věnce přibité podkovy. Celý den tam zvonila kladiva na kovadlině a houfy odletujících jisker ozařovaly kalné přítmí dvora. Dole u zdi, v krámku, který nebyl větší než skříň, mezi železářstvím a prodavačkou smažených brambor, sedával hodinář, starý pán v šosatém kabátě, vždycky jako ze škatulky, a ustavičně se drobounkými nástroji vrtal v hodinách u pracovního stolku, na němž pod skleněnými poklopy ležely všelijaké jemné a choulostivé součástky. Za ním viselo vždy několik tuctů maličkých kukačkových hodin a všechny najednou vesele tikaly do bezútěšné špíny černé ulice a do pravidelných úderů kovářských kladiv.

Po celé čtvrti se soudilo, že je Gervaisa moc milá ženská. Jistě si na ní pomlouvačně jazyky také smlsly, ale všichni museli shodně uznat, že má hezké velké oči, pěknou malou pusinku a krásné bílé zuby. Zkrátka že je to hezká blondýnka a že by se mohla počítat mezi největší krasavice, nebýt té její nešťastné nohy. Bylo jí teď osmadvacet a trochu ztloustla. Jemné rysy v obličeji se jí zakulatily a pohyby měla pomalé a spokojené. Vydržela teď nečinně na židli, než se jí ohřeje žehlička, neurčitě se usmívala a obličej měla zaplavený labužnickou spokojeností. Stávala se z ní požitkářka, to říkal každý; ale nebyla to u ní žádná ošklivá neřest, naopak. Když si na to člověk vydělá, proč by si nedopřál sem tam něco dobrého na zub? To by přece byl hloupý, kdyby jedl slupky z brambor. Tím spíš, že pořád pracovala jako kat a mohla se ztrhat, jen aby vyhověla stálým zákazníkům; někdy dělala sama i v noci při zavřených okenicích, když práce pospíchala. Ve čtvrti se říkalo, že má z pekla štěstí; nač sáhne, všechno se jí daří. Prala pro celý dům, pro pana Madiniera, pro slečnu Remanjouovou, pro Bochovy. Přebrala do­konce své bývalé zaměstnavatelce, paní Fauconnierové, některé pařížské paničky bydlící v ulici Faubourg-Poissonnière. Hned po prvních čtrnácti dnech musela přibrat dvě dělnice, paní Putoisovou a velkou Klementu, tu, co tu kdysi bydlela v šestém poschodí. Spolu s učednicí, malou šilhavou Augustinou, šerednou jako chuďasova zadnice, měla tedy už v krámě tři osoby. Jiné ženské by se byla nad takovým nenadálým úspěchem už jistě zatočila hlava. Nikdo jí nemohl zazlívat, když si v pondělí dopřála trochu dobrého jídla po té týdenní dřině. Však to také měla zapotřebí, stala by se z ní mátoha a košile by se musely žehlit samy, kdyby si tu a tam nenacpala břicho nějakou dobrotou, na kterou se jí zrovna sbíhaly sliny.

Nikdy nebyla Gervaisa tak laskavá jako teď. Byla hodná jako beránek a dobrá jako anděl. Kromě paní Lorilleuxové, které říkala „kravská oháňka“, aby se jí pomstila, byla ke každému nesmírně laskavá. Ve stavu příjemné malátnosti po dobrém obědě, když si vypila kávu, bývala zvlášť nakloněna všechno odpouštět. Jejím oblíbeným úslovím bylo: „Lidi si přece musejí navzájem odpouštět, ne? Jinak by žili jako divoši.“ Když jí někdo říkal, jaká je hodná, smávala se. To by tak ještě scházelo, aby byla zlá! Bránila se, že prý to není její zásluhou. Copak se nesplnily všechny její sny? Může si od života přát ještě něco víc? Vzpomínala, jak měla kdysi jediný ideál, tenkrát když se octla na ulici: pracovat, mít co jíst a kde bydlet, vychovat děti, nebýt bita a umřít ve vlastní posteli. A teď je ten její ideál o mnoho překonán. Má to všechno a ještě mnohem víc. Pokud jde o to, umřít ve vlastní posteli, žertem dodávala, s tím že počítá, ale co možná nejpozději.

Hlavně na Coupeaua byla Gervaisa až příliš hodná. Nikdy jediné zlé slovo, nikdy si za jeho zády nepostěžovala. Klempíř začal konečně zas chodit do práce, a protože dělal zrovna na novostavbě až na druhém konci Paříže, dávala mu Gervaisa každé ráno dva franky na oběd, na kapku vína a na tabák. Jenže tak dvakrát do týdne Coupeau cestou někam zapadl, propil tam dva franky s některým kumpánem a vrátil se na oběd domů; nějakou povídačku si už vždycky vymyslel. Jednou dokonce nedošel ani daleko od domu, pozval Perka a další tři kumpány na nóbl žranici s hlemýždi, bifteky a drahým značkovým vínem do vinárny _U Kapucína_ nedaleko brány Chapelle, a protože na to dva franky nestačily, poslal účet po číšníkovi a vzkázal jí, že tam zatím sedí v zástavě. Gervaisa se jen smála a pokrčila nad tím rameny. Co je na tom zlého, když se její muž trochu pobaví? Mužským se tu a tam musí dopřát volnost, když má být v domácnosti klid. Padne slovo, padne druhé a za chvíli by začaly padat rány. Vždyť člověk musí mít trochu pochopení. Coupeaua ještě ta noha pobolívá, a pak, on za to nemůže, to kamarádi ho vždycky svedou, a on přece musí dělat to, co druzí, jinak by vypadal jako trouba. Ostatně nestojí to ani za řeč, když někdy přijde trošku stříknutý, lehne si a za dvě hodiny už na něm není vůbec nic vidět.

Mezitím přišla vedra. Jednou v červnu odpoledne, v sobotu, kdy práce zrovna pospíchala, nacpala Gervaisa sama plná kamna koksu; hřálo se na nich deset žehliček za hukotu komínové roury. V tuto hodinu se slunce opíralo přímo do výkladní skříně, rozžhavené paprsky se odrážely od chodníku a tančily po stropě krámu jako dlouhé měňavé pruhy; a ten prudký jas, namodralý odrazem papíru na policích a ve výkladě, vrhal na pracovní stůl oslňující světlo, jako by se sluneční paprsky prosívaly bílým prádlem. V krámě bylo dusno k zalknutí. Nechaly dveře do ulice otevřené, ale nezavanul sem ani větřík. Z prádla, visícího na mosazných drátech, se kouřilo a za necelé tři čtvrti hodiny bylo suché jako troud. Dlouhou chvíli už vládlo pod tíhou té výhně v krámě hluboké ticho, do něhož se ozývalo jen tlumené bouchání žehliček, přidušené tlustou pokrývkou, potaženou kalikem[3](#footnote-27518-3).

„Namouduši, jestli se dneska neupečeme!“ promluvila Gervaisa. „Člověk by si nejradši svlékl košili!“

Seděla na bobku nad velkou mísou a škrobila v ní prádlo. Měla na sobě bílou sukni a kazajku s vyhrnutými rukávy, která se jí svezla z ramen, takže měla paže i krk nahé; byla celá zrůžovělá a tak se potila, že se jí rozcuchané vlasy lepily v chomáčích na kůži. Pozorně namáčela do škrobu čepce, náprsenky mužských košil, celé spodničky a kanýry dámských spodních kalhot. Potom jednotlivé kusy svinovala a ukládala do čtverhranného koše; části košil a kalhot, které nebyly naškrobené, ještě předtím nakropila rukou namočenou do kbelíku s vodou.

„Tenhle košík je pro vás, paní Putoisová,“ řekla zas. „Musíte si pospíšit, prosím vás. Hned to schne a za hodinu by se to mohlo kropit znova.“

Paní Putoisová, drobná hubená pětačtyřicátnice, se při žehlení ani trochu nepotila, třebaže byla upjatá ve starém hnědém živůtku. Nesundala si ani čepeček, černý čepeček se zelenými pentlemi, přecházejícími do žluta. Stála vzpřímeně nad žehlicím stolem, který na ni byl příliš vysoký, a s lokty od těla jezdila žehličkou trhavými pohyby jako loutka. Najednou vykřikla: „Co vás to napadá, slečno Klemento, jen si ten živůtek zas oblečte! Víte, že takové nestydatosti já nemám ráda. To byste mohla rovnou ukázat všechno. Naproti přes ulici se už tři mužští zastavili!“

Velká Klementa si pro sebe zabručela něco o staré kobyle. Je tu vedro k zalknutí, a tak si snad může trochu udělat pohodlí; každý není tak vyschlý jako ona. Ostatně, copak je něco vidět? Zvedla ruce a košile jí div nepraskla, jak ji nadulo krásné bujné poprsí; krátké rukávy se jí mohly na ramenou přetrhnout. Klementa si chtěla užít, co se dá, než jí bude třicet, a snažila se o to statečně. Druhý den po takovém pořádném flámu vždycky ani zem pod nohama necítila, spala nad prací a hlavu a břicho prý měla, jako kdyby jí tam nacpal hadry. Gervaisa ji přesto nechtěla vyhodit, protože žádná dělnice neuměla tak pěkně vyžehlit mužskou košili jako ona. Mužské košile, na to ona byla.

„I co, však je to moje!“ prohlásila nakonec a poplácala se po prsou. „Nekouše to a ještě to nikomu neublížilo!“

„Jen si, Klemento, oblékněte zase živůtek!“ napomenula ji Ger­vaisa. „Paní Putoisová má pravdu, nesluší se to… Lidé by třeba pak mohli považovat můj dům za něco, co není.“

Dlouhá Klementa se tedy zas nabručeně oblékla. To je nějakých cavyků! Přitom jako kdyby ti mužští na ulici ještě jakživi neviděli kozy! A vylila si vztek na učednici, na šilhavé Augustině, která vedle ní žehlila rovné prádlo, punčochy a kapesníky; šťouchla do ní loktem a od strčila ji. Ale Augustina, zlá a poťouchlá jako každý ošklivý ubožák, po němž se kdekdo sveze, se jí pomstila tím, že jí zezadu nepozorovaně plivla na sukni.

Gervaisa mezitím začala žehlit čepeček paní Bochové, na kterém si chtěla dát záležet. Dala kvůli němu zvlášť vařit škrob, aby vypadal jako nový. Přejížděla zrovna opatrně po vnitřní straně zvláštní malou žehličkou, na obou koncích zakulacenou, když tu vešla do krámu hranatá ženská s červenými skvrnami na tváři a v sukních celých umáčených. Byla to pradlena ze Zlatnické ulice, zaměstnávající tři dělnice.

„Jdete moc brzo!“ křikla na ni Gervaisa. „Říkala jsem vám přece až večer… Teď na vás nemám kdy!“ Ale pradlena spustila nářek, že by jinak už dnes nemohla prádlo namočit, a tak se Gervaisa uvolila, že jí dá špinavé prádlo hned. Došly pro balíky do pokoje nalevo, kde spával Štěpán, a vrátily se s plnými náručemi; naházely všechno vzadu v krámě na zem. Třídění trvalo víc než půl hodiny. Gervaisa kolem sebe dělala hromádky a dávala zvlášť mužské košile, ženské košile, kapesníky, ponožky a ručníky. Když jí přišel do ruky nějaký kus prádla od nového zákazníka, vyšila na něm červenou nití křížek, aby jej poznala. V dusném vzduchu se z toho rozházeného špinavého prádla šířil mdlý zápach.

„Heršoft, to je vůnička!“ poznamenala Klementa a chytila se za nos.

„To víte, kdyby bylo čisté, tak by nám ho sem nedávali!“ odpověděla klidně Gervaisa. „Všechno nemůže vonět jako fialky, ne? Tak kolik jsme říkaly? Čtrnáct ženských košil viďte, paní Bijardová… To máme patnáct, šestnáct, sedmnáct…“

A dál nahlas počítala. Nijak si to neošklivila, byla na špínu zvyklá; nahými narůžovělými pažemi se hrabala v košilích zažloutlých špínou, v utěrkách ztvrdlých mastnotou od nádobí a v zablácených propocených ponožkách. Přece jen však na ni začala padat jakási malátnost v tom pronikavém zápachu, který jí stoupal přímo do obličeje, skloněného nad hromadou. Posadila se na kraj stoličky, naklonila se kupředu a sahala napravo i nalevo zpomalenými pohyby, jako by ji ten lidský pach omamoval; neurčitě se usmívala a v očích měla nepřítomný výraz. Možná že ty její první záchvaty lenivosti měly svůj původ právě tady, z otravy ze špinavého prádla, zamořujícího okolní vzduch.

Zrovna když protřepávala dětskou plenku, která ani nebyla k poznání, jak byla pročuraná, vešel do krámu Coupeau.

„Heršoftnomol,“ blábolil, „to to ale praží! Člověku se z toho až motá hlava!“

Klempíř se chytil stolu, aby nepadl. Takhle nalinkovaný přišel dnes poprvé. Předtím chodíval trochu stříknutý, nic víc. Ale tentokrát měl celé oko modré, jak se asi některý kamarád chtěl přátelsky rozehnat a praštil ho přitom do oka. Kudrnatými vlasy, na spáncích už trochu prošedivělými, musil vymést nějaký špinavý kout v zaplivané vinárně, protože mu v týle na jedné kadeři visela pavučina. Byl samá legrace, třebaže měl poněkud ztrhané rysy a vypadal staře, protože mu dolní čelist vyčnívala víc než jindy; ale pořád ohromný dobrák, říkal o sobě, a pleť prý má pořád ještě dost jemnou na to, aby si na něm smlsla i vévodkyně.

„Všechno ti vysvětlím!“ pokračoval, obraceje se k Gervaise. „To ten Celer, však ho znáš, ten co má jednu nohu dřevěnou… Tak on se stěhuje domů na venkov a chtěl nás předtím ještě pohostit… Moc jsme toho nevypili, nebylo by nám nic, to víš, nebýt toho zatracenýho úpalu… Na ulici je z toho všem lidem zle. No namouduši! Dyť vrávorá každej!“

A když se dlouhá Klementa smála, že viděl celou ulici opilou, dal se z toho sám do nehorázného smíchu, div se nezadusil. Křičel: „Co tomu říkáte? Sebranka jedna ozřalá! To je na ně pohled! Ale oni za to nemůžou, to může za všechno jen to slunce…“

Celý krám se smál, i paní Putoisová, která neměla opilé lidi ráda. Šilhavá Augusta kdákala jako slepice s ústy dokořán, až se zajíkala. Gervaisa však podezírala Coupeaua, že se nevrací rovnou domů, že se stavil ještě na hodinku u Lorilleuxových a dostal tam všelijaké špatné rady. Když se jí zadušoval, že ne, byla hned shovívavější, dala se nakonec také do smíchu a ani mu nevyčetla, že zase zameškal šichtu.

„Ten ale napovídá nesmyslů!“ řekla. „Jak může někdo žvanit takové hlouposti!“

A pak mu mateřsky domlouvala. „Jdi si lehnout, ano? Vidíš, že máme práci a ty nám tu překážíš… Tak to máme dvaatřicet kapesníků, paní Bijardová, a ještě dva, to je čtyřiatřicet…“

Ale Coupeauovi se nechtělo spát. Zůstal v krámě, dál se tu kymácel jako hodinové kyvadlo, škádlil je a nechtěl přestat vtipkovat. Gervaisa se chtěla rychle zbavit paní Bijardové a zavolala Klementu, aby prádlo počítala, ona že bude zapisovat. A ta darebnice utrousila nad každým kusem prádla nějakou peprnou, nestydatou poznámku; vystavovala bídu zákazníků, odkrývala tajnosti ložnic a pronášela sprosté vtipy nad každou dírou a každou skvrnou, která jí přišla pod ruku. Augusta dělala hloupou, jako že tomu nerozumí, ale přitom nastavovala uši jako zkažená školačka. Paní Putoisová se uraženě našpulila, připadalo jí nemístné říkat takovéhle věci před Coupeauem; mužský přece nepotřebuje vidět prádlo, takové věci se mezi slušnými lidmi neukazují. Gervaisa, ta se tvářila vážně, hleděla si práce a dělala, že to neslyší. Zapisovala a přitom se pozorně dívala na každý kus, aby věděla, čí které prádlo je. Ke každému připisovala jméno a nikdy se nezmýlila, dovedla to odhadnout už jen podle barvy. Tyhle utěrky patří Goujetovům, to se hned pozná, neutírají jimi začouzená dna pekáčů. Tenhle povlak na polštář je určitě od Bochových, protože paní Bochová má všechno prádlo zasviněné pomádou na vlasy. A nepotřebovala ani prohlížet zblízka flanelové vesty pana Madiniera, aby poznala, že jsou jeho; ten člověk má tak mastnou kůži, že propotí i flanel. Znala i další podrobnosti o každém zákazníkovi, všelijaká tajemství, jak je kdo čistotný, jaké spodní prádlo mají sousedky, které chodí po ulici v hedvábných sukních, kolik kdo našpiní za týden punčoch, kapesníků a košil, jak se komu trhá prádlo, vždycky na stejných místech. Však by o tom mohla vyprávět! Například košile slečny Remanjouové zavdávaly vždy podnět k nekonečným komentářům; trhaly se obyčejně nahoře, stará panna asi musela mít špičaté kosti na ramenou; a nikdy nebyly špinavé, i když je nosila třeba čtrnáct dní, což svědčí o tom, že v tomhle věku je člověk vyschlý jako kus dřeva a nikdo by z něho už ani kapku šťávy nevymačkal. A tak se při každém třídění prádla svlékala v krámě celá čtvrť Goutte-d’Or.

„No, tohle je pošušňání!“ křikla najednou Klementa, když rozbalila nový balík.

Gervaisa ucouvla, jaký ji najednou přepadl hnus.

„No jo, balík paní Gaudronové!“ řekla. „Té už prát nebudu, musím si najít nějakou výmluvu… Ne, nejsem přece žádná fajnovka a měla jsem už za ten život v rukou lecjakou špínu, ale tohle namouduši nemůžu. To bych přišla o žaludek… Co jen ta ženská dělá, že si může prádlo takhle zaneřádit!“

A poprosila Klementu, aby si pospíšila. Ale dělnice nepřestávala s poznámkami, strkala prsty do každé díry a pronášela nad prádlem dvojsmyslné narážky; mávala každým kusem jako praporem vítězoslavné špíny. Kolem Gervaisy zatím narůstaly hromady. Seděla pořád na stoličce a teď už ji mezi košilemi a spodničkami nebylo ani vidět; před sebou měla prostěradla, kalhoty, ubrusy, celé hory beznadějné špíny; uprostřed té vzrůstající záplavy seděla pořád s holým krkem a nahými pažemi, s vlasy přilepenými drobnými světlými pramínky na spáncích, ještě růžovější a ještě malátnější. Měla už zase klidný, usedlý výraz, zapomněla na prádlo paní Gaudronové, necítila už žádný zápach, prohrabávala se rukou v hromadě, aby se přesvědčila, že nedošlo k mýlce, a usmívala se jako pravá pečlivá a svědomitá majitelka prádelny. To šilhavé trdlo, Augustina, zas přetopilo kamna, hrozně ráda do nich totiž přikládala lopatkou a teď je tak nacpala koksem, že se železné pláty rozžhavily do ruda. Šikmé odpolední slunce pražilo do výkladní skříně a celý krám byl jako v jednom ohni. Najednou Coupeaua, kterému to parno ještě víc stouplo do hlavy, posedla veliká něžnost. S rozpřaženou náručí vykročil k Gervaise a dojatě blekotal: „Ty seš moc hodná ženská! Já ti musím dát pusu.“

Ale zamotal se do spodniček, které mu ležely v cestě, a málem se natáhl.

„Dolízavec jeden!“ řekla Gervaisa beze zloby. „Seď chvilku a nezlob, už jsme skoro hotové.“

Ale ne, on jí chtěl dát pusu, musí prý jí dát pusu, protože ji má strašně rád. Pořád blábolil své, motal se při tom v hromádce spodniček a šlápl do hromady košil; jak se chtěl vztekle vyprostit, zapletly se mu nohy a natáhl se nosem rovnou do špinavých utěrek. Gervaise už začínala docházet trpělivost, odstrčila ho a rozkřikla se na něho, že jim to všechno pomíchá. Ale Klementa, a dokonce i paní Putoisová se Coupeaua zastaly. Vždyť je docela hodný. Chce jí jenom dát pusu. Tak se přece může nechat políbit, ne? „Vy ani nevíte, co máte, paní Coupeauová!“ řekla paní Bijardová; její muž, zámečník, byl velký ochlasta a každý večer, když přišel domů, ji tloukl jako zběsilý. „Kdyby ten můj byl takovýhle, když má nakoupíno, to by byla radost s ním žít!“

Gervaisu už zlost přešla; litovala, že se na Coupeaua tak utrhla. Pomohla mu vstát, pak se usmála a nastavila mu tvář. Ale klempíř ji přede všemi bez okolků chytil za prsa.

„Jen co je pravda, to prádlo ti tady zatraceně smrdí!“ šeptal. „Ale já tě mám stejně rád, víš!“

„Nech mě, vždyť to lechtá!“ vypískla a smála se ještě víc. „Blázne jeden! Tohle se přece nedělá!“

Ale držel ji pevně a nechtěl ji pustit. Nebránila se mu, byla jako omámená lehkou závratí z té hromady prádla; ani Coupeauův dech, páchnoucí po víně, jí nebyl nijak nepříjemný. A dlouhý polibek, který si dali na ústa uprostřed vší té špíny, byl jako první krok v pomalém zabředání celého jejího života do špíny a úpadku.

Mezitím si paní Bijardová svazovala prádlo do balíků. Mluvila o své dvouleté dcerušce, která se jmenovala Eulálie; má už prý rozum jako velká ženská. Mohou ji klidně nechat doma samotnou, nikdy nepláče a nehraje si se sirkami. Konečně si odnesla jeden po druhém všechny balíky prádla; její velká postava se prohýbala pod tou tíhou a v obličeji jí naskočily fialové skvrny.

„To už není k vydržení, vždyť se tu upečeme!“ zvolala Gervaisa a utírala si obličej, než se znovu pustí do čepečku paní Bochové.

Pradleny chtěly dát Augustině pár pohlavků, protože si teprve teď všimly, že jsou kamna celá červená. I žehličky už pomalu červenaly. Zatracená holka, člověk se k ní nemůže ani na chvíli obrátit zády, aby zas něco neprovedla. Teď budou muset přinejmenším čtvrt hodiny počkat, než budou žehličky zase k potřebě. Gervaisa přihodila do ohně dvě lopatky popela. Potom ji napadlo, že by mohla na mosazné dráty u stropu natáhnout dvě prostěradla jako záclony, aby sem nešlo tolik slunce. Hned bylo v krámě příjemněji. I tak tam bylo pořád ještě pěkné vedro, ale vypadalo to tam jako někde v ložnici; v tom bílém světle si pradleny připadaly jako doma, uzavřené před okolním světem, třebaže bylo za prostěradly slyšet spěšné kroky přecházejících chodců, a mohly si konečně udělat pohodlí. Klementa si zase svlékla živůtek. Coupeau si pořád ještě nechtěl jít lehnout, a tak mu dovolily, že tu smí zůstat, ale musel slíbit, že bude jen tiše sedět v koutku, protože ony už teď mají nejvyšší čas a musí sebou hodit.

„Kam ta uličnice zase zašantročila tu malou žehličku?“ bručela Gervaisa na Augustinu.

Věčně hledaly malou žehličku a vždycky byla tam, kde by ji člověk nejméně čekal; tvrdily, že ji učednice ze zlomyslnosti schovává. Gervaisa konečně dožehlila spodek čepečku paní Bochové. Pak se pustila do krajek, vytahovala je rukou a zlehka načechrávala žehličkou. Byl to čepeček s bohatě zdobenou čelenkou, na níž se úzké nabírané stuhy střídaly s vyšívanou vložkou. Gervaisa si mlčky dávala záležet na stuhách i na vložce a žehlila je na takzvaném kohoutku, to bylo želízko vejčitého tvaru, upevněné na tyčce na dřevěném podstavci.

Zavládlo všeobecné ticho. Dlouhou chvíli bylo slyšet zas jen tlumené bouchání žehliček o přikrývku. Po obou stranách velikánského stolu stály Gervaisa, obě dělnice a mladá učnice, všechny skloněné a zabrané do práce, hrbily ramena a bez ustání jezdily rukou sem a tam. Každá měla po pravici podložku, čtverhrannou cihlu, propálenou od horkých žehliček. Uprostřed stolu stál hluboký talíř s čistou vodou a v něm ležel hadřík a kartáček. Ve staré sklenici od nakládaných třešní v lihu se skvěla kytice velikých lilií a svými širokými bělostnými květy tu vytvářela zákoutí královské zahrady. Paní Putoisová se pustila do koše prádla, který pro ni Gervaisa připravila, a žehlila ručníky, kalhoty, blůzy a manžety. Augustina se loudala s punčochami a utěrkami, ustavičně lelkovala okolo a právě zaujatě pozorovala velkou mouchu, poletující nad stolem. Zato dlouhá Klementa už žehlila od rána pětatřicátou pánskou košili.

„Vždycky jenom víno, nikdy žádnej utrejch!“ ozval se najednou klempíř, který patrně pocítil potřebu učinit toto slavnostní prohlášení: „Utrejch, to se nepije, nedělá mi dobře!“

Klementa vzala na kamnech další žehličku, nasadila na ni ko­ženou rukojeť s plechovým chráničem a přiblížila si ji ke tváři, aby se přesvědčila, že je dost teplá. Pak jí několikrát přejela po cihle, otřela ji hadrem, který jí visel za pasem, a pustila se do šestatřicáté pánské košile; nejdřív žehlila náprsenku a rukávy.

„No, pane Coupeau,“ řekla po chvíli, „ona taková malá sklenička třešňovice taky není k zahození. Mně to vždycky dá takovej říz… A pak, víte, čím dřív to člověka klepne, tím líp. Co bych si, můj ty bože, namlouvala! Však já vím, že na tom světě moc dlouho nepobudu.“

„Kdo má pořád poslouchat ty vaše pohřební řeči!“ okřikla ji paní Putoisová, která neměla ráda, když se mluvilo o něčem smutném.

Coupeau vstal a začal se zlobit, protože si myslel, že ho podezírají, že pil kořalku. Přísahal na svou hlavu, na hlavu své ženy a svého dítěte, že v sobě nemá ani kapku kořalky. Přišel až ke Klementě a dýchl jí do obličeje, aby se přesvědčila. Ale když strčil nos až k jejím holým ramenům, začal špásovat. Musí se prý podívat. Klementa složila košili na zádech, přejela ji žehličkou po obou stranách a žehlila teď manžety a límec. Protože se však na ni Coupeau pořád tlačil, udělala špatně záhyb a musela naškrobenou látku znovu nakropit kartáčkem, který ležel v talíři.

„Milostpaní, řekněte mu, ať na mě takhle nedotírá!“ postěžovala si.

„Nech ji, ty nemáš opravdu rozum!“ řekla klidně Gervaisa. „Máme moc práce, rozumíš?“

Mají moc práce, a co má být? On za to přece nemůže. A nedělá nic špatnýho. Nesahá, jenom se dívá. Odkdypak je zakázáno koukat se na pěkný věci, když je pánbíček stvořil? Ale to se musí nechat, ta má přednosti, tahle vykutálená Klementa, všechna čest! Mohla by se ukazovat za dva šestáky a nechat se omakávat, nikdo by těch peněz nelitoval! Dělnice se už přestala bránit a smála se těm dvojsmyslným poklonám ožralého chlapa. Nakonec s ním dokonce začala špásovat. Dobíral si ji kvůli těm mužským košilím. Tak ona prý je pořád v mužských košilích. A hrome, jak se v nich vyzná, jak s nimi dovede zacházet! Bodeť by ne, vždyť je to její živel. Však už jí jich taky prošly rukama nějaký stovky! Všichni blonďáci a všichni bruneti ze čtvrti nosí na těle její práci. Klementě se ramena otřásala smíchy, ale žehlila dál. Prostrčila žehličku otvorem náprsenky a sežehlila na zádech pět dlouhých záhybů; pak přehnula přednici, složila spodek také do záhybů a přejížděla jej dlouhými tahy žehličkou.

„Tohle je válečný prapor!“ řekla a rozesmála se ještě hlasitěji.

Šilhavé Augustině to přišlo tak k smíchu, že vyprskla. Pustily se do ní. Takový usmrkanec, a už se směje vtipům, kterým by ještě vůbec neměla rozumět. Klementa jí podala žehličku. Učednice žehlila utěrky a punčochy chladnějšími žehličkami, které už nebyly na škrobené věci dost horké. Ale vzala ji tentokrát tak nešikovně, že si udělala na zápěstí dlouhou popáleninu kolem dokola jako náramek. Dala se do pláče a žalovala na Klementu, že ji spálila schválně. Dělnice si mezitím došla pro zvlášť horkou žehličku na náprsenku a rychle ji utišila tím, že jí vyžehlí obě uši, když nebude zticha. Zatím podložila pod náprsenku flanelový hadřík a pomalu ji žehličkou přejížděla, aby škrob jaksepatří vystoupl a usedl. Náprsenka začínala být tuhá a lesklá jako balicí papír.

„Zatracená šťabajzna!“ ulevil si Coupeau, který za ní přešlapoval s neodbytností opilce.

Vystupoval na špičky a smál se, jako když vrže špatně namazaná kladka. Klementa se tužila se skloněnou šíjí, opírala se vší silou do stolu s lokty odtaženými od těla a všechno, co na ní bylo nahé, se napínalo; jak se ramena zvedala, rýsovala se pod jemnou kůží pomalá hra svalů a v růžovém přítmí rozevřené košilky se nadýmala ňadra, zvlhlá potem. Coupeau natáhl ruce a chtěl si sáhnout.

„Milostpaní! Milostpaní!“ zaječela Klementa. „Ať už dá konečně pokoj! Jestli nepřestane, tak já půjdu pryč. Nenechám se urážet.“

Gervaisa právě nasadila čepeček paní Bochové na podstavec, potažený plátnem, a malou žehličkou pečlivě nabírala všechny krajky. Zvedla hlavu od práce zrovna ve chvíli, kdy klempíř natahoval ruce podruhé a strkal je Klementě za košili.

„Doopravdy, ty nemáš rozum!“ řekla trochu rozmrzele, jako kdyby hubovala neposlušné dítě, které chce mermomocí jíst marmeládu bez chleba. „Půjdeš spát.“

„Ano, jděte si lehnout, pane Coupeau, bude to lepší!“ prohlásila paní Putoisová.

„Ale, ale!“ zablábolil a pořád se usmíval, „co jste na mě najednou takový škaredý? To už si člověk ani nesmí trochu zašpásovat? Nebojte se, se ženskými já se vyznám, ještě jsem jakživ žádný neublížil. Člověk si poplácá, to jo, ale dál to nejde; to jen aby se vzdala povinná pocta ženskýmu pohlaví… A vůbec, když někdo vystavuje všechno svý zboží, tak si člověk může šáhnout, no ne? Proč teda ta velká blondýna ukazuje všechno, co má? Ne, to vod ní není hezký…“

Pak se obrátil ke Klementě: „Víš, kočičko, seš sama proti sobě, že děláš takový drahoty… Jestli se jen upejpáš, že je tu tolik lidí…“

Ale nedomluvil. Gervaisa ho klidně, bez násilí popadla jednou rukou a druhou mu zacpala ústa. Vzpíral se, jen tak z legrace, zatímco ho strkala dozadu za krám do pokoje. Jednu chvíli se jí vykroutil a prohlásil, že si teda půjde lehnout, ale že mu ta dlouhá blondýna musí přijít zahřát nožičky. Pak bylo slyšet, jak mu Gervaisa zouvá boty. Svlékala ho a přitom ho občas mateřsky pleskla. Když mu začala stahovat kalhoty, mohl se potrhat smíchy; hodil sebou na postel, válel se tam, třepal nohama a rozhlašoval, že ho to lechtá. Konečně ho zabalila starostlivě do pokrývky jako malé děcko. Jak se cítí? Není mu náhodou špatně? Ale Coupeau ani neodpověděl a místo toho zavolal na Klementu: „Tak dělej, kočičko, já už jsem tady a čekám na tebe!“

Když se Gervaisa vrátila do krámu, dostala právě šilhavá Augusta přece jen pohlavek od Klementy; kvůli špinavé žehličce, kterou paní Putoisová sebrala na kamnech. Nevěděla o tom a zamazala celý živůtek. Klementa z toho vinila Augustinu, aby to nebylo na ni, že zapomněla žehličku otřít; zapřísahala se při všech svatých, že to nebyla její žehlička, třebaže byla vespod ještě velká skvrna od spáleného škrobu; učednice, uražená takovou nespravedlností, jí tentokrát zepředu a nezakrytě plivla na šaty. A proto dostala ten pohlavek, až se jí hlava otočila. Šilhavá učednice spolykala slzy a dala se do čištění žehličky; nejdřív ji oškrábala, pak ji přetřela kouskem svíčky a znovu utírala. Ale pokaždé, když měla projít kolem Klementy, si schovávala sliny a potutelně se smála, když viděla, jak jí to stéká vzadu po sukni.

Gervaisa začala znovu žehlit nabírané krajky na čepečku. Do ticha, které se najednou rozhostilo, bylo slyšet zezadu z pokoje Coupeauův opilý hlas. Byl pořád v nejlepší náladě, smál se sám pro sebe a nesouvisle blábolil: „To je ale trumbera, ta moje ženská! Trumbera, že mě dala spát… No, není to volovina, v pravý poledne, když se člověku vůbec nechce do hajan?“

Ale najednou začal chrápat. Gervaisa si ulehčené oddechla. Byla ráda, že je od něho konečně pokoj a že se z toho teď v posteli vyspí. Promluvila do ticha pomalým, nevzrušeným hlasem a přitom nespouštěla oči z malé krouzlovací žehličky[4](#footnote-27518-4), kterou rychle jezdila sem a tam.

„To víte, on nemá rozum a člověk na něho nemůže jít zhurta. Kdybych se rozčilila, nic by to nepomohlo, naopak. To já mu radši neodporuju a uložím ho do postele. Je to aspoň dřív odbyto a já mám pokoj… A pak, on není zlý, má mě rád. Viděly jste před chvílí, byl by se dal třeba rozkrájet, ale mermomocí mi chtěl dát pusu. To je od něho přece moc hezký; vždyť je jich hodně takových, že chodí za jinýma ženskýma, sotva se trochu napijou… Kdežto on jde rovnou domů. Pošpásuje si s dělnicemi, ale dál to nejde. Rozumíte, Klemento, nesmíte se kvůli tomu urazit. Víte přece, co je to ožralý chlap; zabil by třeba vlastní rodiče a pak se na to ani nepamatuje… Tohle já mu ještě mileráda odpustím. Však on žádný mužský není lepší!“

Říkala to nevzrušeně, téměř lhostejně, byla už na Coupeauovy kousky zvyklá; svou shovívavost se snažila ještě rozumově odůvodnit, ale přitom už jí nevadilo, že před ní v krámě poplácává děvčata. Když domluvila, rozhostilo se zas ticho, nikdo už nic neřekl. Paní Putoisová každou chvíli povytáhla zpod stolu košík, zastrčený za kretonovou záclonku, vzala z něho další kus prádla, a když ho vyžehlila, natáhla krátké paže a položila jej nahoru na polici. Klementa složila šestatřicátou pánskou košili a přežehlovala ještě záhyby. Práce bylo nad hlavu; počítaly, že budou muset dělat do jedenácti, když si pospíší. Všechny pradleny teď, když už je nikdo nerozptyloval, pracovaly plnou parou a žehlily, jen se kouřilo. Nahé paže se míhaly sem a tam jako růžové skvrny na bělostném prádle. Nasypaly znovu kamínka koksem a ve slunečních paprscích, které pronikaly mezi pověšenými prostěradly a pražily přímo na kamna, bylo vidět, jak se tetelí rozpálený vzduch, stoupající vzhůru, jako by tu šlehal nějaký neviditelný plamen. Pod sukněmi a ubrusy, schnoucími u stropu, bylo takové dusno, že šilhavé Augustině došly sliny a z koutku úst jí visela špička vyplazeného jazyka. Bylo tu cítit přetopenými kamny, nakyslým škrobem, připáleninou od žehliček a mdlým pachem jako v parní lázni; čtyři usilovně pracující dělnice sem navíc ještě vnášely poněkud ostřejší zápach zpocených šíjí a vlasů; kytice velikých lilií ve sklenici s nazelenalou vodou pozvolna vadla a vydechovala pronikavou, omamnou vůni. A do šustění žehliček a harašení pohrabáče v kamnech bylo chvílemi slyšet Coupeauovo chrápání, pravidelné jako tikání obrovských hodin, odměřující rytmus celé té rušné práci v dílně.

Druhý den po flámu míval klempíř důkladnou kocovinu, říkal, že ho bolí vlasy, a chodil celý den rozježený, napuchlou tlamu měl nakřivo a páchlo mu z ní na sto honů. Vstával pozdě, teprve kolem osmé se vyhrabal z postele; potom bloumal po krámu, všude plival a nemohl se odhodlat jít do práce. Zas jeden ztracený den. Ráno naříkal, že má nohy jako z hadrů, a nadával si, že je pitomec, takhle si jeden den dávat do nosu a druhý den z toho pak být jako mátoha. To člověk potká kumpánů, ti se na něho, vagabundi, pověsí a začne se chlastat, ať člověk chce, nebo ne; postaví na tebe boudu, ty jim skočíš na špek a najednou seš zlinkovanej pod vobraz. Ale ne, jeho už na to, mordyje, víckrát nikdo nenachytá. Nehodlá si zničit zdraví po putykách a natáhnout brka v nejlepším věku. Ale po obědě mu otrnulo; nahlas si odkašlal „echm, echm!“, aby si dokázal, že má ještě pěkný zvučný hlas, a začal tvrdit, že včera nebyl napařený, nanejvýš snad že přišel trošínku v náladě. Kdepak, kam na něho! Takoví chlapáci se už dneska nerodí jako on, nic ho neporazí, může vypít všechno, co chce, a ani nemrkne. A celé odpoledne se pak poflakoval po čtvrti. Když se dost naotravoval dělnice, dala mu žena frank, aby od něho byl pokoj. Tak zmizel a uháněl si pro tabáček do hospody _U Šnytlíku_ v ulici Poissonière; tam si dal obyčejně švestku v rumu, když tam potkal nějakého kumpána. Potom šel dorazit zbytek peněz k _Františkovi_ na rohu Zlatnické ulice, kde měli báječné mladé víno, které jen lechtalo v krku. Byla to taková útulná putyka ještě postaru, tmavý lokál s nízkým stropem a vedle začouzená místnost, kde se prodávala polévka. Coupeau tam obyčejně zůstával až do večera a táhnul jeden čtvrťák za druhým. František mu dával na sekeru a svatosvatě mu slíbil, že nikdy nepošle účet jeho starý. Bodejť, člověk si přece musí vypláchnout chlebárnu a spláchnout všechen ten neřád od včerejška. Jedna sklenička vína chce hned druhou. A on je vůbec vždycky rovnej chlap, na ženskou se ani nepodívá, i když má rád legraci a někdy si taky trochu dá do nosu, to se ví, ale jen ve vší slušnosti; takovými prasáky opovrhuje, co propadli alkoholu a člověk je jakživ nevidí střízlivé. Vracel se domů veselý a roztomilý jako pěnkavička.

„Jestlipak tady byl ten tvůj galán?“ ptával se někdy Gervaisy, aby ji poškádlil. „Už se tu skoro neukáže, budu pro něho muset dojít.“

Ten galán, to byl Goujet. Opravdu hleděl, aby sem nechodil příliš často, protože se bál, že by byl na obtíž a že by z toho mohly být řeči. Přitom však využíval každé příležitosti, přinášel prádlo a chodil často po chodníku kolem. Měl vzadu v krámě svůj koutek, kde rád vysedával celé hodiny bez hnutí a pokuřoval z krátké lulky. Vždycky tak jednou za deset dní se odhodlal po večeři přijít a sedl si tam; nenadělal mnoho řečí, seděl a mlčel jak zařezaný, hltal Gervaisu očima a vytáhl lulku z úst, jen když se smál; smál se všemu, co řekla. Když bylo v sobotu práce až do noci, zůstával tu sedět a zdálo se, že se baví líp, než kdyby šel do divadla. Někdy žehlily dělnice až do tří hodin do rána. Na železném drátě visela ze stropu lampa a stínítko vrhalo velký kruh jasného světla, v němž se prádlo bělalo jako padlý sníh. Učednice zavírala u krámu okenice, ale protože červnové noci byly dusné, zůstávaly dveře do ulice otevřené. Čím bylo později, tím víc si ženy rozpínaly knoflíčky, aby měly pohodlí. Měly jemnou pleť, ve světle lampy zlatově zbarvenou, zvláště Gervaisa, která ztloustla a bílá ramena měla lesklá jako hedvábí; na krku měla dětský faldíček, jehož křivku by Goujet dovedl nakreslit zpaměti, tak už ho dobře znal. Na Goujeta pomalu doléhalo horko z kamen a vůně prádla, kouřícího pod žehličkami; upadal do příjemné malátnosti, myšlenky se mu pomalu převalovaly hlavou a před očima se mu míhaly uspěchané ženy, mávající nahými pažemi a pracující pozdě do noci, aby se celá čtvrť mohla zítra obléci do svátečního. Sousední domy kolem krámu usínaly a pomalu se snášelo hluboké ticho spícího města. Odbila půlnoc, pak jedna hodina, potom dvě. Vozy už nejezdily, chodci zmizeli. Do liduprázdné temné ulice teď zářil jedině úzký proužek světla ze dveří krámu jako kus žluté látky, rozprostřené po zemi. Chvílemi zazněly v dálce kroky, někdo se blížil; a když osamělý chodec procházel pruhem světla a uslyšel bouchání žehliček, udiveně nahlédl dovnitř a odnášel si v očích letmý obraz polosvlečených dělnic, zahalených narůžovělou párou.

Goujet viděl, že Štěpán dělá Gervaise starosti, a chtěl také chlapce zachránit před Coupeauovými kopanci; a tak ho vzal k sobě do továrny na nýty, aby tam tahal měch. Cvočkařina sice není sama o sobě příliš záviděníhodné řemeslo, práce u kovadliny je špinavá a tluče se až do zpitomění pořád do stejných kusů železa, ale je to výnosné a dá se při tom vydělat deset až dvanáct franků za den. Klukovi je dvanáct let a může se brzo zaučit, bude-li se mu řemeslo líbit. A tak se stal Štěpán dalším pojítkem mezi pradlenou a kovářem. Ten vodil chlapce domů a podával Gervaise zprávy, jak se chová. Kdekdo teď Gervaise v žertu říkal, že se do ní Goujet zakoukal. Věděla to dobře a červenala se jako dívenka; tváře jí pokaždé zrudly studem jako panenská jablíčka. Chudák, takový milý hoch a tak slušný, nikdy se jí ani slovem nezmínil, ani jednou si k ní nic nedovolil, nikdy před ní neřekl jediné dvojsmyslné slovo. Takových slušných lidí už dneska moc není. Nechtěla si to přiznat, ale dělalo jí moc dobře, že ji má někdo takhle rád, tak čistě jako Panenku Marii. Když měla někdy s něčím vážnou starost, vzpomněla si na kováře a to jí vždycky utěšilo. Když spolu byli sami, nepřicházeli vůbec do rozpaků; mohli se jeden druhému podívat přímo do očí, usmívali se na sebe a o tom, co k sobě cítí, nikdy nemluvili. Byla to taková rozumná láska, nepomýšlející na nic špatného, protože je přece jen pořád lepší zachovat si klid, když i v tom klidu člověk může najít štěstí.

Koncem léta jednou Nana vzbouřila celý dům. Bylo jí šest let a už se projevovala jako uličnice prvního řádu. Matka ji vodila každé ráno, aby se jí pořád nepletla pod nohama, do opatrovny v Polonceauově ulici, kterou vedla jakási slečna Jossová. Nana tam svazovala kamarádky vzadu za šaty, sypala slečně do šňupací tabatěrky popel a vymýšlela ještě všelijaké horší věci, o kterých se ani nedá mluvit. Dvakrát už ji slečna Jossová vyhodila, ale zas ji pokaždé vzala zpátky, aby nepřišla o šest franků měsíčně. Sotva přišla Nana domů, vynahrazovala si, že byla tak dlouho zavřená, a dělala pekelný kravál v průjezdu i na dvoře, kam ji pradleny posílaly hrát si, protože to s ní v krámě nebylo k vydržení. Našla tam vždycky Bochových Pavlínku a Viktora, syna Gervaisiny bývalé zaměstnavatelky, desetileté nemehlo, které si nejraději hrálo s nejmenšími holkami. Paní Fauconnierová zůstala s Coupeauovými zadobře a posílala tam kluka sama. Po celém domě se ostatně jen hemžilo dětmi, od rána do večera běhaly po všech čtyřech schodištích celé houfy capartů a shlukovaly se na dvoře jako hejna křičících a peroucích se vrabců. Jen od paní Gaudronové se jich vyrojilo vždy devět, blonďatých i tmavovlasých, nečesaných, usmrkaných, s kalhotami až u brady, punčochami shrnutými do bot a v rozedraných usmolených kabátcích, pod nimiž bylo vidět bílou kůži. Jiná žena, roznašečka z pátého poschodí, jich měla sedm. A ze všech ostatních bytů se jich rojilo jako smetí. Mezi tou hemžící se drobotinou s růžovými tvářičkami, které byly umyté, jen když pršelo, bylo vidět všechno, od větších dětí s vychytralými obličeji přes tlusté, už břichaté jako dospělí, až po nejmenší caparty, sotva vylezlé z kolébky, kteří ještě ani neuměli pořádně chodit, nemotorně se batolili a lezli po čtyřech pokaždé, když chtěli popoběhnout. A celému tomu hejnu usmrkanců vládla Nana. Hrála si na slečnu, komandovala děvčata o dvě hlavy větší než ona a postupovala milostivě trochu své moci jen Pavlíně a Viktorovi, kteří stáli ve všem při ní jako pravá ruka. Ta vykutálená uličnice si chtěla pořád hrát na maminku, svlékala nejmenší děti a zas je oblékala, chtěla všechny ostatní prohlížet po celém těle, ohmatávala je a podrobovala je svým despotickým rozmarům jako každý dospělý člověk. Pod jejím vedením se pořádala hra na facky. Celá banda se brodila barevnou vodou z barvírny a všechny děti pak měly nohy modré nebo červené až po kolena. Pak se zas táhlo k zámečníkovi, tam se kradly hřebíky a železné piliny, a nakonec se celé hejno slétlo na obrovské hromady hoblovaček z truhlárny, kde bývala největší legrace; děti se tam válely a vystrkovaly na sebe holé zadky. Patřil jim celý dvůr, od rána do večera se tam ozývalo klapání drobných střevíčků, utíkajících v chumlu, a pronikavý vřískot, který pokaždé zesílil, když se celá banda rozběhla jinam. Někdy jim dokonce ani dvůr nestačil. To se pak všechny nahrnuly do sklepů, vzápětí vylezly zas ven, běžely v zástupu po schodech nahoru, pustily se nějakou chodbou, pak zas dolů, znovu po schodech nahoru, pak zas po jiné chodbě, a to vydržely bez omrzení celé hodiny, za neustálého křiku, až se obrovský dům otřásal, jako kdyby se tam nahrnulo divoké stádo a rozběhlo se po všech koutech.

„Zatracení parchanti!“ křičela za nimi Bochová. „Namouduši, jako kdyby ti lidi neměli nic jinýho na práci než dělat děti… A přitom to ještě naříká, že to nemá na chleba!“

Boche říkával, že děti se v bídě množí jako houby na hnoji. Domovnice křičela celý boží den a hrozila jim koštětem. Nakonec zamkla všechny dveře do sklepů, protože z Pavlínky po několika pohlavcích vytáhla, že si tam v té tmě hrají na doktora; vymyslela si to Nana a léčila ostatní tím, že jim nařezala holí.

Jednou odpoledne se strhl strašlivý rámus. Dřív nebo později k tomu ostatně muselo dojít. Nana si tenkrát vymyslela moc legrační hru. Ukradla před vrátnicí jeden dřevák paní Bochové, uvázala na něj provázek a tahala jej za sebou jako vozík. Viktor zas dostal nápad nacpat do dřeváku slupky od jablek. A seřadil se průvod. První šla Nana a táhla dřevák. Vedle dřeváku po obou stranách kráčela Pavlína s Viktorem. A za nimi pěkně v řadě celé hejno ostatních dětí, napřed velcí a za nimi se strkali menší. Naposledy se batolil malý špunt ještě v sukničce a s roztrženou čepičkou na uchu. Celý průvod zpíval nějakou smutnou píseň, samé „achich“ a „ouvej“; Nana totiž řekla, že si budou hrát na pohřeb a ty slupky od jablek, to že je nebožtík. Když obešly celý dvůr, vykročily znovu dokola. Měly z toho náramnou legraci.

„Co to zase mají?“ zabručela paní Bochová, věčně podezřívavá a věčně na číhané, a vyšla se podívat z vrátnice ven.

Když pochopila, zaječela rozzuřeně: „Vždyť je to můj dřevák! Bando jedna uličnická!“

A začala rozdávat pohlavky; Naně vlepila dvě facky na obě tváře a Pavlínu kopla za to, že nechala, husa hloupá, vzít dřevák vlastní mámě. Gervaisa byla zrovna s vědrem pro vodu u kohoutku. Když viděla, že Naně teče z nosu krev a že holka naříká, jako když ji na nože bere, málem skočila domovnici do vlasů. Copak se dítě takhle mlátí jako dobytek? Na to musí být člověk bezcita, toho může být schopna jen nejposlednější plundra. Paní Bochová samozřejmě nezůstala odpověď dlužna. Když má někdo takovouhle nevycválanou dceru, má si ji, cumplocha, hlídat doma pod zámkem. Nakonec se ve dveřích vrátnice objevil i Boche a křikl na ženu, aby šla radši domů a nehádala se s takovou špinavou káčou. Tím se tedy nadobro rozhněvali.

Po pravdě řečeno, mezi Bochovými a Coupeauovými už to asi měsíc neklapalo. Gervaisa, povahou velmi štědrá, jim každou chvíli nechávala láhev vína, hrnek polévky, pomeranče, kousky dortu. Jednou večer donesla do vrátnice trochu čekankového salátu s červenou řepou, protože věděla, že domovnice se po salátu může utlouci. Ale druhý den zbledla jako stěna, když jí slečna Remanjouová vyprávěla, jak se Bochová zhnuseně tvářila a před lidmi ten salát vyhodila, protože prý na tom, zaplaťpánbůh, ještě není tak špatně, aby musela jíst, v čem už se jiní povrtali. Od té doby Gervaisa s dárky jako když utne; žádné vínečko, žádná polévka, žádné pomeranče, žádné kousky dortu, vůbec nic. Teď se teprve Bochovi tvářili! Gervaisa si uvědomila, jakou udělala chybu; kdyby jim nebyla tak hloupě všechno cpala, nebyli by si na to zvykli a byli by zůstali hodní. Teď jí domovnice nemohla přijít na jméno. V říjnovém kvartálu toho napovídala domácímu až hrůza, že prý ta pradlena promlsá všechny peníze, které jí přijdou do ruky, a od včerejška už je dlužna činži; pan Marescot, který si také zvlášť nepotrpěl na zdvořilost, přišel hned do krámu, nesundal ani klobouk a chtěl peníze; Gervaisa mu je ostatně hned vysázela. Teď byli Bochovi pochopitelně s Lorilleuxovými jedna ruka. Ve vrátnici se popíjelo zase s Lorilleuxovými a docházelo tam k dojemným projevům usmíření. Nikdy by se spolu nebyli rozhněvali nebýt té pajdy, která by dokázala i skály proti sobě poštvat. Ale teď už ji Bochovi jaksepatří poznali a chápou, co od ní Lorilleuxovi museli zkusit. A když šla náhodou kolem, všichni se ve dveřích naschvál pošklebovali.

Jednou však přece jen přišla Gervaisa nahoru k Lorilleuxovým. Kvůli mamince Coupeauové, které tehdy bylo sedmašedesát let. Oči už jí úplně přestaly sloužit. A s nohama na tom byla také moc špatně. Musela chtěj nechtěj nechat i té poslední posluhy a hrozilo jí, že umře hlady, jestliže se jí nikdo neujme. Gervaisa soudila, že je to ostuda, když má taková stará žena, matka tří dětí, zůstat opuštěná jako kůl v plotě. A protože Coupeau prohlásil, že s Lorilleuxovými mluvit nebude a že tam Gervaisa může zrovna tak jít sama, vypravila se tam jednou, když už jí rozhořčením překypěla žluč.

Vtrhla k nim jako vichřice, ani nezaklepala. Nic se tam nezměnilo od onoho večera, kdy tam přišla poprvé na návštěvu a kdy jí Lorilleuxovi uchystali tak málo přívětivé přivítání. Týž cár vybledlé vlněné záclony odděloval od dílny ložnici, místnost úzkou jako nudle, jako vystavěnou pro úhoře. Vzadu seděl Lorilleux skloněný nad pracovním stolkem a přehýbal očko za očkem na kusu dvojitého řetízku, zatímco Lorilleuxová stála u svěráku a protahovala zlatý drátek. Malá výheň v denním světle svítila do růžova.

„Ano, jsem to já!“ promluvila Gervaisa. „Asi se tomu divíte, když jsme spolu na nože? Ale nepřišla jsem kvůli sobě ani kvůli vám, to si můžete myslet… Jdu kvůli mamince Coupeauové. Ano, jdu se zeptat, jak dlouho ji ještě necháme čekat na smilování od cizích lidí.“

„To jsou způsoby, takhle sem vletět!“ zabručela Lorilleuxová. „K tomu je třeba drzosti!“

Pak se otočila zády a protahovala drátek dál, jako by tu švagrová ani nebyla. Ale Lorilleux otočil ke dveřím ten svůj zelený obličej a začal křičet: „Co to, prosím vás, povídáte?“ Ale dobře rozuměl, o čem je řeč, a vzápětí dodal: „Zas nějaké pomluvy, co? To je od staré Coupeauové opravdu moc hezké, že všude brečí a naříká, jakou má bídu… A to u nás, prosím, předevčírem obědvala! My děláme, co můžeme. Nemáme žádné zlaté doly… Ale jestli si chodí stěžovat k jiným, tak si tam může zůstat; protože my takovéhle špehování nemáme rádi.“

Vzal zase do ruky konec řetízku a otočil se k Gervaise také zády; ale ještě, jakoby nerad, dodal: „Když dá každý měsíčně pět franků, my dáme taky pět.“

Gervaisa se už mezitím uklidnila, lhostejné a kyselé obličeje Lorilleuxových ji dokonale zchladily. Odjakživa měla, když sem vkročila, takový nepříjemný pocit, jako by se jí mělo udělat špatně. Upírala oči dolů na kosočtverce dřevěné rohože, na niž padaly úlomky zlata, a vysvětlovala teď klidně a rozumně, jak si to představuje. Maminka Coupeauová má tři děti. Kdyby každý z nich dal pět franků, dělalo by to měsíčně jen patnáct franků a to je opravdu málo, z toho nemůže být nikdo živ. Musí se to přinejmenším ztrojnásobit. Ale Lorilleux spráskl ruce. Kde by on měl vzít patnáct franků měsíčně? Copak krade? Lidé jsou opravdu k smíchu, myslí si, že je bohatý, protože má doma zlato. Pak se pustil do maminky Coupeauové. Ráno prý si nedovede odříct k snídani kávu, občas si lízne kořalky a vůbec má nároky, jako by měla bůhvíjaké jmění. Každý má rád dobré bydlo, to se rozumí! Jenomže když si na to někdo nedovedl našetřit, tak musí žít jako ostatní a pěkně si utáhnout opasek. Ostatně maminka Coupeauová ještě není tak stará, aby nemohla pracovat. Vybrat si nejlepší kousek z mísy, na to má, panečku, oči ještě dobré! Zkrátka; je to stará vykutálená podvodnice a ráda by se nechala rozmazlovat. I kdyby na to měl, nepokládal by za správné podporovat někoho v lenosti.

Gervaisa při tom všem mluvila pořád smířlivě a klidně mu takové zlovolné pomluvy vyvracela. Pokoušela se Lorilleuxovy obměkčit. Ale zlatník jí nakonec už vůbec přestal odpovídat. Lorilleuxová teď stála u výhně, držela za dlouhou rukojeť měděnou pánvičku a čistila kousek řetízku v roztoku kyseliny dusičné. Schválně se otáčela k Gervaise zády, jako by tu ani nebyla. Gervaisa mluvila dál a dívala se, jak jsou zabráni do práce v té černé zaprášené dílně, celí sehnutí, ve spravovaných a promaštěných šatech, jako by tou jednotvárnou mechanickou prací už sami ztvrdli, otupěli a proměnili se v pouhé staré nástroje. Tu v ní najednou překypěla zlost.

„Tak dobře!“ vykřikla. „Je mi to nakonec vlastně milejší, ty své peníze si nechte! Já si vezmu maminku Coupeauovou k sobě, rozumíte! Ujala jsem se nedávno opuštěné kočky, tak se můžu vaší matky taky ujmout! Nic jí u mě nebude chybět, ani káva, ani ta kapka kořalky! Panebože, jste vy to ale rodina! Takoví špínové!“

Paní Lorilleuxová se otočila jako na obrtlíku. Napřahovala pánev, jako by chtěla kyselinu vchrstnout švagrové do obličeje. Blekotala: „Ať už jste odtud, nebo se stane neštěstí…! A s těmi pěti franky nepočítejte, protože já nedám ani vindru, namouduši, ani vindru…! To by tak hrálo, pět franků! Maminka by vám dělala služku, a vy byste si za mých pět franků vyhazovala z kopýtka! Jestli k vám půjde, tak jí můžete rovnou vyřídit, že jí nepošlu ani sklenici vody, i kdyby měla chcípnout… A teď ať už jste odsud!“

„To není ženská, to je netvor!“ řekla Gervaisa, když za sebou přibouchla dveře.

Hned druhý den nastěhovala maminku Coupeauovou k sobě. Dala jí postel do velké komory, kde spala Nana a kde bylo světlo z kulatého okénka u stropu. Stěhování netrvalo dlouho, protože maminka Coupeauová neměla jiný nábytek než postel, starou ořechovou skříň – tu dali do komory se špinavým prádlem –, stůl a dvě židle. Stůl prodali a židle dali nově vyplést slámou. Stará paní ještě ten večer, kdy ji nastěhovali, pomáhala zametat, myla nádobí, zkrátka snažila se být užitečná, protože byla ráda, že jí pomohli z bídy. Lorilleuxovi mohli zlostí puknout; navíc jim ještě dodalo, že se paní Leratová přiklonila na stranu Coupeauových. Jednoho krásného dne si obě sestry, květinářka a zlatnice, kvůli Gervaise nafackovaly. Leratová se totiž odvážila pochválit Gervaisu, jak hezky prý se k jejich mamince zachovala. Když viděla, jak se na to sestra vztekle tváří, neodolala a musela ji podráždit ještě víc; tvrdila, že má Gervaisa překrásné oči, takové svítivé oči, že by se o ně dal i papír zapálit. Nato si tedy daly pár pohlavků a zapřisáhly se, že už se do smrti neuvidí. Teď trávila paní Leratová celé večery v krámě a potutelně se usmívala necudným řečem dlouhé Klementy.

Uplynuly tři roky. Ještě několikrát se pohněvali a znovu usmířili. Gervaisa si z Lorilleuxových, Bochových a ze všech ostatních, kdo ji pomlouvali, houby dělala. Když se na ní někomu něco nelíbí, tak jí může vlézt na záda, ne? Ona si vydělá, kolik potřebuje, a to je hlavní věc. Ve čtvrti si jí nakonec všichni velmi vážili, protože koneckonců takových stálých zákazníků, jako je ona, se mnoho nenajde; platí hotově, nesmlouvá o krejcar, nepřebírá zboží. Chleba nakupovala u Coudeloupové v ulici Poissonière, maso u tlustého Karla, řezníka v Polonceauově ulici, a koloniální zboží u Lehongrů ve Zlatnické ulici, skoro naproti svému krámu. František, vinárník na rohu, jí dával víno v padesátilitrových demižonech. Soused Vigouroux, jehož žena musela asi mít boky samou modřinu, jak ji do nich mužští štípali, jí přenechával koks za původní cenu, jak ho měl z plynárny. A všichni tito dodavatelé ji vždycky dobře obsloužili, jen co je pravda; však také dobře věděli, že na tom neprodělají, když k ní budou ochotni. Kdykoliv se ukázala na ulici, jen tak v pantoflích a prostovlasá, zdravili ji lidé ze všech stran, byla tu všude jako doma, sousední ulice jako by přirozeně patřily k jejímu bytu, otevřenému rovnou na chodník. Ráda se teď někdy při nákupu nebo na pochůzce pozdržela, bylo jí dobře venku uprostřed samých známých lidí. Když někdy neměla čas uvařit, zašla na jídlo do hospody a tam si popovídala s hostinským, kterému patřil lokál na druhém konci domu, velká místnost se širokými okny, za jejichž zašlou špínou bylo vidět tmavý zašedlý dvůr. Anebo se s rukama plnýma talířů a misek zastavila na kus řeči u některého okna v přízemí, nejčastěji u ševce, kde bylo uvnitř vidět rozházenou postel, podlahu plnou odřezků kůže, dvě rozviklané dětské kolébky a hrnek s lepem, plný černé vody. Nejvíc si však pořád vážila toho pána odnaproti, hodináře v šosatém kabátě, který vypadal tak čistě a upraveně a pořád se droboučkými nástroji vrtal v hodinkách. Často přešla ulici, jen aby ho pozdravila, a rozhlížela se s potěšením po jeho krámu, těsném jako skříň, kde se na ni ze všech stran smály veselé kukačkové hodiny s pospíchajícími kyvadly, odbíjející čtvrthodiny všechny najednou, jedny přes druhé.

[3](#footnote-27518-3-backlink) Tuhá, obvykle nebělená bavlněná tkanina s plátnovou vazbou. _Pozn. red._

[4](#footnote-27518-4-backlink) Žehlička na úpravu volánů a vln na látce. _Pozn. red._
