<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="1">
    <meta name="apple-mobile-web-app-capable" content="yes">
    <title>1</title>
    <link rel="stylesheet" href="./style/style.min.css" media="screen" integrity="sha256-hy7VOJQDJ1txYooRvl4ln9Qbor4AYeoD7+SI15/4NjI=">
    <style>
      :root {
        --accent-color: hsl(37, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./promo.html">
    <link rel="next" href="./zabijak_006.html">
    <meta name="nb-order" content="1">
    <link rel="self" href="zabijak_005.html">
    <meta name="nb-identifier" content="zola-zabijak-7d7d263">
    <meta name="nb-role" content="chapter">
  </head>
  <body data-nb-words="9680" data-nb-chars="58009" class="nb-role-chapter nb-custom-style">
    <nav role="doc-toc">
      <li><a href="zabijak_005.html">1</a></li>
      <li><a href="zabijak_006.html">2</a></li>
      <li><a href="zabijak_007.html">3</a></li>
      <li><a href="zabijak_008.html">4</a></li>
      <li><a href="zabijak_009.html">5</a></li>
      <li><a href="zabijak_010.html">6</a></li>
      <li><a href="zabijak_011.html">7</a></li>
      <li><a href="zabijak_012.html">8</a></li>
      <li><a href="zabijak_013.html">9</a></li>
      <li><a href="zabijak_014.html">10</a></li>
      <li><a href="zabijak_015.html">11</a></li>
      <li><a href="zabijak_016.html">12</a></li>
      <li><a href="zabijak_017.html">13</a></li>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./promo.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="1" data-nb-chars="1"><span class="idea" data-nb-ref-number="1" id="idea1" data-nb-words="1" data-nb-chars="1">1</span></h1>
        <p class="chunk" data-nb-ref-number="2" data-nb-words="149" data-nb-chars="862"><span class="idea" data-nb-ref-number="2" id="idea2" data-nb-words="149" data-nb-chars="862">Gervaisa čekala na&nbsp;Lantiera do&nbsp;dvou hodin do&nbsp;rána. Až&nbsp;nakonec, celá roztřesená, jak stála jen v&nbsp;nočním kabátku v&nbsp;chladném vzduchu u&nbsp;otevřeného okna, padla napříč přes postel a&nbsp;usnula, s&nbsp;tvářemi mokrými od&nbsp;slzí, horečným spánkem. Celý týden už&nbsp;ji&nbsp;posílal s&nbsp;dětmi spát, sotva vyšli z&nbsp;hostince U&nbsp;Dvouhlavého telete, kde každý den večeřeli, a&nbsp;sám se&nbsp;vracel až&nbsp;pozdě v&nbsp;noci; tvrdil, že&nbsp;hledá práci. Dnes večer, když ho&nbsp;vyhlížela, jestli se&nbsp;už&nbsp;nevrací, se&nbsp;jí&nbsp;zdálo, že&nbsp;ho&nbsp;vidí vcházet do&nbsp;tančírny U&nbsp;Velkého balkonu, odkud se&nbsp;z&nbsp;deseti rozzářených oken rozlévala záplava světla na&nbsp;černý asfalt okrajových bulvárů, a&nbsp;hned nato zahlédla mladou Adélku, leštičku stříbra, která večeřívala ve&nbsp;stejném hostinci jako oni, jak jde pár kroků za&nbsp;ním a&nbsp;neví co&nbsp;s&nbsp;rukama, jako by&nbsp;se&nbsp;ho&nbsp;právě pustila, aby je&nbsp;nebylo vidět spolu zavřené v&nbsp;prudkém světle kulatých svítilen nad vchodem.</span></p>
        <p class="chunk" data-nb-ref-number="3" data-nb-words="180" data-nb-chars="1135"><span class="idea" data-nb-ref-number="3" id="idea3" data-nb-words="180" data-nb-chars="1135">Když se&nbsp;Gervaisa kolem páté probudila, celá ztuhlá a&nbsp;v&nbsp;kříži jako rozlámaná, dala se&nbsp;nahlas do&nbsp;pláče. Lantier ještě nebyl doma. Tohle se&nbsp;stalo poprvé, že&nbsp;zůstal celou noc pryč. Posadila se&nbsp;na&nbsp;kraji postele pod cárem vybledlé kartounové záclonky, která visela z&nbsp;tyče přivázané provázkem ke&nbsp;stropu. A&nbsp;pomalu se&nbsp;uslzenýma očima rozhlížela po&nbsp;nuzném pokoji, který měli najatý i&nbsp;s&nbsp;nábytkem: stál tam ořechový prádelník, kterému chyběla jedna zásuvka, tři židle vypletené slámou, malý usmolený stolek a&nbsp;na něm otlučená konev na&nbsp;vodu. Pro děti sem přistavili železnou postel, která zatarasovala prádelník a&nbsp;zabírala dvě třetiny celé místnosti. V&nbsp;koutě stál Gervaisin a&nbsp;Lantierův velký kufr, dokořán otevřený a&nbsp;zející prázdnotou, jen na&nbsp;dně se&nbsp;mezi špinavými košilemi a&nbsp;ponožkami válel starý pánský klobouk; na&nbsp;věšácích na&nbsp;zdi a&nbsp;na opěradlech židlí visely zablácené kalhoty a&nbsp;děravá šála, poslední hadry, které už&nbsp;žádný vetešník nechtěl koupit. Uprostřed na&nbsp;krbové římse mezi dvěma zinkovými svícny, každým jiným, ležel balíček světlerůžových lístků ze&nbsp;zastavárny. Byl to&nbsp;nejlepší pokoj z&nbsp;celého hotelu, v&nbsp;prvním patře a&nbsp;s&nbsp;vyhlídkou na&nbsp;bulvár.</span></p>
        <p class="chunk" data-nb-ref-number="4" data-nb-words="88" data-nb-chars="536"><span class="idea" data-nb-ref-number="4" id="idea4" data-nb-words="88" data-nb-chars="536">Obě děti mezitím pořád ještě spaly s&nbsp;hlavami těsně vedle sebe na&nbsp;jednom polštáři. Osmiletý Klaudius měl ruce vystrčené zpod přikrývky a&nbsp;pomalu oddechoval; mladší, teprve čtyřletý Štěpán držel bratra kolem krku a&nbsp;usmíval se. Když na&nbsp;nich matka spočinula uslzenýma očima, přepadl ji&nbsp;nový záchvat pláče a&nbsp;musela si&nbsp;zacpat ústa kapesníkem, aby utlumila deroucí se&nbsp;vzlyky. Ani ji&nbsp;nenapadlo obout si&nbsp;trepky, které jí&nbsp;spadly z&nbsp;nohou, a&nbsp;bosa přeběhla zpátky k&nbsp;oknu: vyklonila se&nbsp;ven a&nbsp;dál pátravě vyhlížela po&nbsp;chodnících táhnoucích se&nbsp;do&nbsp;dálky.</span></p>
        <p class="chunk" data-nb-ref-number="5" data-nb-words="332" data-nb-chars="2132"><span class="idea" data-nb-ref-number="5" id="idea5" data-nb-words="332" data-nb-chars="2132">Hotel stál na&nbsp;bulváru Chapelle nalevo od&nbsp;Poissonnièrské brány. Byl to&nbsp;dvoupatrový starý barák s&nbsp;hnědočervenou fasádou a&nbsp;okenicemi zpuchřelými od&nbsp;deště. Nad lucernou s&nbsp;vytlučenými skly se&nbsp;mezi dvěma okny dalo ještě přečíst: Hotel Boncoeur, majitel Marsoullier; stálo to&nbsp;tam napsáno velkými žlutými písmeny, z&nbsp;nichž už&nbsp;celé kusy opadaly spolu se&nbsp;zvětralou omítkou. Gervaisa, s&nbsp;kapesníkem na&nbsp;ústech, vystoupila na&nbsp;špičky, protože jí&nbsp;lucerna překážela v&nbsp;rozhledu. Podívala se&nbsp;napravo směrem k&nbsp;Rochechouartskému bulváru, kde před jatkami postávaly hloučky řezníků v&nbsp;zakrvácených zástěrách a&nbsp;chladný větřík sem odtud chvílemi zanášel silný zápach, barbarský zápach zabitých zvířat. Pak se&nbsp;rozhlédla nalevo po&nbsp;celé délce široké hlavní třídy a&nbsp;na chvíli se&nbsp;její pohled zastavil skoro naproti na&nbsp;bílé budově Lariboisièrovy nemocnice, která se&nbsp;tehdy právě dostavovala. Pomalu přehlížela zeď potravní čáry<sup id="fnref:1"><a href="#fn:1" class="footnote-ref" role="doc-noteref">1</a></sup>, táhnoucí se&nbsp;od&nbsp;jednoho konce obzoru k&nbsp;druhému, za&nbsp;níž v&nbsp;noci slýchala občas křik, jak někoho vraždili. Snažila se&nbsp;proniknout zrakem všechny odlehlé kouty, všechna temná zákoutí, zčernalá vlhkem a&nbsp;špínou, a&nbsp;měla strach, že&nbsp;tam někde uvidí ležet Lantierovo tělo s&nbsp;probodaným břichem. Když se&nbsp;podívala výš, nad tu&nbsp;nekonečnou šedivou zeď, obepínající celé město pustým pruhem, uviděla velkou záři, ranní opar, prosvětlený vycházejícím sluncem a&nbsp;plný už&nbsp;ruchu a&nbsp;shonu probouzející se&nbsp;Paříže. Ale pořád se&nbsp;musela vracet k&nbsp;Poissonnièrské bráně a&nbsp;s&nbsp;nataženým krkem až&nbsp;do&nbsp;otupění pozorovala, jak se&nbsp;mezi oběma zavalitými pavilony akcízu<sup id="fnref:2"><a href="#fn:2" class="footnote-ref" role="doc-noteref">2</a></sup> valí nepřetržitý proud lidí, tažných zvířat i&nbsp;vozů, pospíchající od&nbsp;návrší Montmartru a&nbsp;Chapelle. Bylo to&nbsp;jako utíkající stádo, lidský dav, chvílemi zůstávající náhle stát a&nbsp;rozlévající se&nbsp;jako velká kaluž po&nbsp;jízdní dráze, nekonečný proud dělníků, jdoucích do&nbsp;práce s&nbsp;nářadím přes rameno a&nbsp;s&nbsp;vekou chleba pod paží; celý ten zástup se&nbsp;vléval do&nbsp;Paříže a&nbsp;bez ustání se&nbsp;v&nbsp;ní ztrácel. Když se&nbsp;Gervaise chvílemi zdálo, že&nbsp;mezi tou tlačenicí poznává Lantiera, vykláněla se&nbsp;ještě víc, div nevypadla, ale pak jen vždy přitiskla kapesník k&nbsp;ústům ještě silněji, jako by&nbsp;do&nbsp;nich chtěla zatlačit zpátky tu&nbsp;svou bolest.</span></p>
        <p class="chunk" data-nb-ref-number="6" data-nb-words="22" data-nb-chars="130"><span class="idea" data-nb-ref-number="6" id="idea6" data-nb-words="22" data-nb-chars="130">Najednou se&nbsp;otočila dovnitř, protože za&nbsp;sebou uslyšela svěží a&nbsp;veselý hlas: „Tak co, mladá paní, ten váš mužský není doma, viďte?“</span></p>
        <p class="chunk" data-nb-ref-number="7" data-nb-words="9" data-nb-chars="62"><span class="idea" data-nb-ref-number="7" id="idea7" data-nb-words="9" data-nb-chars="62">„Není, není, pane Coupeaue,“ odpověděla a&nbsp;pokusila se&nbsp;pousmát.</span></p>
        <p class="chunk" data-nb-ref-number="8" data-nb-words="36" data-nb-chars="202"><span class="idea" data-nb-ref-number="8" id="idea8" data-nb-words="36" data-nb-chars="202">Byl to&nbsp;klempířský tovaryš, který bydlel až&nbsp;nahoře v&nbsp;podkrovním pokojíku za&nbsp;deset franků. Přes rameno měl brašnu s&nbsp;nářadím. Když viděl, že&nbsp;je&nbsp;ve&nbsp;dveřích klíč, zastavil se&nbsp;tu&nbsp;na&nbsp;kus řeči jako starý známý.</span></p>
        <p class="chunk" data-nb-ref-number="9" data-nb-words="19" data-nb-chars="110"><span class="idea" data-nb-ref-number="9" id="idea9" data-nb-words="19" data-nb-chars="110">„Vidíte,“ pokračoval, „já teďko dělám tamhle na&nbsp;nemocnici… To&nbsp;máme pěkný máj, co? Že&nbsp;to&nbsp;ale dneska ráno zebe!“</span></p>
        <p class="chunk" data-nb-ref-number="10" data-nb-words="95" data-nb-chars="545"><span class="idea" data-nb-ref-number="10" id="idea10" data-nb-words="95" data-nb-chars="545">A&nbsp;podíval se&nbsp;Gervaise do&nbsp;obličeje, zarudlého pláčem. Když viděl, že&nbsp;postel není ani rozestlaná, pokýval zvolna hlavou. Pak došel až&nbsp;k&nbsp;druhé posteli, kde pořád ještě spaly děti s&nbsp;růžovými tvářemi jako andílkové, a&nbsp;ztišil hlas: „Aha, pán nechce sekat dobrotu, co…? Inu, jen se&nbsp;kvůli tomu netrapte, paní Lantierová! On&nbsp;teď hodně dělá do&nbsp;politiky, tak to&nbsp;víte. Tuhle, jak se&nbsp;volilo pro Eugèna Sua&nbsp;– prý to&nbsp;má&nbsp;být nějaký správný chlapík&nbsp;–, to&nbsp;vyváděl jako blázen. Dost možná, že&nbsp;dneska proseděl celou noc s&nbsp;kumpány a&nbsp;nadával na&nbsp;toho lotra Bonaparta.“</span></p>
        <p class="chunk" data-nb-ref-number="11" data-nb-words="22" data-nb-chars="123"><span class="idea" data-nb-ref-number="11" id="idea11" data-nb-words="22" data-nb-chars="123">„I&nbsp;ne,“ zašeptala s&nbsp;námahou, „kvůli tomu nepláču. To&nbsp;já&nbsp;vím, kde Lantier je… Mám jen trochu starosti, to&nbsp;víte, jako každý.“</span></p>
        <p class="chunk" data-nb-ref-number="12" data-nb-words="60" data-nb-chars="334"><span class="idea" data-nb-ref-number="12" id="idea12" data-nb-words="60" data-nb-chars="334">Coupeau zamrkal, aby ukázal, že&nbsp;na&nbsp;takovou báchorku hned tak nenaletí. Pak se&nbsp;ještě nabídl, že&nbsp;by&nbsp;jí&nbsp;došel pro mléko, jestli se&nbsp;jí&nbsp;nechce chodit na&nbsp;ulici, taková hodná a&nbsp;hezká ženská jako ona prý se&nbsp;na&nbsp;něho může vždycky spolehnout, kdyby někdy byla v&nbsp;nesnázích; a&nbsp;odešel. Sotva za&nbsp;ním zapadly dveře, vyklonila se&nbsp;Gervaisa zase z&nbsp;okna.</span></p>
        <p class="chunk" data-nb-ref-number="13" data-nb-words="164" data-nb-chars="1086"><span class="idea" data-nb-ref-number="13" id="idea13" data-nb-words="164" data-nb-chars="1086">Kolem akcízu pořád proudily davy v&nbsp;ranním chladu. Už&nbsp;zdálky bylo možno poznat zámečníky podle modrých kazajek, zedníky podle bílých halen i&nbsp;natěrače podle volných tříčtvrtečních kabátů, pod nimiž jim vyčuhovaly dlouhé pracovní pláště. Zdálky splýval celý ten zástup v&nbsp;rozmazanou hmotu neurčité barvy, v&nbsp;níž převládala vybledlá modř a&nbsp;špinavá šeď. Každou chvíli se&nbsp;některý dělník zastavil a&nbsp;zapaloval si&nbsp;vyhaslou dýmku, zatímco ostatní šli pořád dál; nikdo se&nbsp;nezasmál, nikdo ani slovo nepromluvil, tváře měli všichni popelavé a&nbsp;oči upřené k&nbsp;Paříži, která je&nbsp;jednoho po&nbsp;druhém jako otevřenými ústy pohlcovala zející ulicí Faubourg-Poissonière. Na&nbsp;obou nárožích Rybářské ulice, před vchody do&nbsp;obou vináren, kde právě vytahovali rolety, někteří mužští zpomalovali krok; než vešli dovnitř, postávali ještě chvíli na&nbsp;kraji chodníku a&nbsp;po očku se&nbsp;dívali k&nbsp;Paříži s&nbsp;rukama nerozhodně svěšenýma, jak je&nbsp;přemáhalo pokušení nejít na&nbsp;šichtu. Uvnitř u&nbsp;nálevních pultů si&nbsp;už&nbsp;dělníci navzájem připíjeli, tlačili se&nbsp;v&nbsp;hloučcích, plnili sál, plivali, chrchlali a&nbsp;proplachovali si&nbsp;krk skleničkou kořalky.</span></p>
        <p class="chunk" data-nb-ref-number="14" data-nb-words="29" data-nb-chars="181"><span class="idea" data-nb-ref-number="14" id="idea14" data-nb-words="29" data-nb-chars="181">Gervaisa se&nbsp;dívala nalevo k&nbsp;výčepu starého Colomba, protože se&nbsp;jí&nbsp;zdálo, že&nbsp;tam zahlédla Lantiera, když tu&nbsp;na&nbsp;ni&nbsp;zprostřed ulice zavolala jakási prostovlasá tlustá ženská v&nbsp;zástěře:</span></p>
        <p class="chunk" data-nb-ref-number="15" data-nb-words="10" data-nb-chars="66"><span class="idea" data-nb-ref-number="15" id="idea15" data-nb-words="10" data-nb-chars="66">„Koukejme se, paní Lantierová, vy&nbsp;jste si&nbsp;dneska nějak přivstala!“</span></p>
        <p class="chunk" data-nb-ref-number="16" data-nb-words="18" data-nb-chars="101"><span class="idea" data-nb-ref-number="16" id="idea16" data-nb-words="18" data-nb-chars="101">Gervaisa se&nbsp;vyklonila ven: „Aha, to&nbsp;jste vy, paní Bochová! Inu, to&nbsp;víte, čeká mě&nbsp;dneska tolik práce!“</span></p>
        <p class="chunk" data-nb-ref-number="17" data-nb-words="8" data-nb-chars="43"><span class="idea" data-nb-ref-number="17" id="idea17" data-nb-words="8" data-nb-chars="43">„Tak, tak. Nikdo to&nbsp;za&nbsp;nás neudělá, viďte.“</span></p>
        <p class="chunk" data-nb-ref-number="18" data-nb-words="128" data-nb-chars="734"><span class="idea" data-nb-ref-number="18" id="idea18" data-nb-words="128" data-nb-chars="734">A&nbsp;mezi oknem a&nbsp;chodníkem se&nbsp;rozpředl rozhovor. Paní Bochová byla správcovou v&nbsp;domě, kde byl v&nbsp;přízemí hostinec U&nbsp;Dvouhlavého telete. Několikrát už&nbsp;čekala Gervaisa na&nbsp;Lantiera u&nbsp;ní ve&nbsp;vrátnici, aby nemusela sedět sama v&nbsp;hospodě se&nbsp;všemi těmi mužskými, kteří tam večeřeli. Domovnice teď vykládala, že&nbsp;běží jen kousek za&nbsp;roh do&nbsp;Uhlířské ulice, aby tam chytila ještě v&nbsp;posteli jednoho zřízence, z&nbsp;něhož prý manžel nemůže vypáčit peníze za&nbsp;správku kabátu. Pak se&nbsp;rozpovídala o&nbsp;tom, jak si&nbsp;prý včera večer jeden nájemník přivedl domů ženskou a&nbsp;dělal tam s&nbsp;ní takový kravál, že&nbsp;až&nbsp;do&nbsp;tří hodin do&nbsp;rána nemohl nikdo spát. Ale při řeči si&nbsp;zvědavě prohlížela Gervaisu, jako by&nbsp;se&nbsp;sem byla přišla postavit pod okno jen proto, aby něco vyslídila.</span></p>
        <p class="chunk" data-nb-ref-number="19" data-nb-words="8" data-nb-chars="47"><span class="idea" data-nb-ref-number="19" id="idea19" data-nb-words="8" data-nb-chars="47">„A&nbsp;pan Lantier ještě spí?“ zeptala se&nbsp;najednou.</span></p>
        <p class="chunk" data-nb-ref-number="20" data-nb-words="9" data-nb-chars="61"><span class="idea" data-nb-ref-number="20" id="idea20" data-nb-words="9" data-nb-chars="61">„Ano, ještě spí,“ odpověděla Gervaisa a&nbsp;musela se&nbsp;začervenat.</span></p>
        <p class="chunk" data-nb-ref-number="21" data-nb-words="59" data-nb-chars="331"><span class="idea" data-nb-ref-number="21" id="idea21" data-nb-words="59" data-nb-chars="331">Paní Bochová viděla, jak se&nbsp;jí&nbsp;nahrnuly slzy do&nbsp;očí, a&nbsp;to jí&nbsp;zřejmě stačilo; šla dál a&nbsp;přitom nahlas hudrovala na&nbsp;mužské, jací jsou to&nbsp;všichni budižkničemové a&nbsp;flákači; najednou se&nbsp;ještě vrátila zpátky a&nbsp;křikla: „Dneska ráno jdete do&nbsp;prádelny, viďte? Já&nbsp;mám taky něco na&nbsp;praní, tak vám budu držet místo vedle sebe a&nbsp;popovídáme si.“</span></p>
        <p class="chunk" data-nb-ref-number="22" data-nb-words="27" data-nb-chars="162"><span class="idea" data-nb-ref-number="22" id="idea22" data-nb-words="27" data-nb-chars="162">A&nbsp;v&nbsp;náhlém návalu soucitu ještě dodala: „Chudinko malá, udělala byste líp, kdybyste pořád nestála u&nbsp;toho vokna, můžete si&nbsp;ještě něco uhnat… Jste už&nbsp;celá fialová!“</span></p>
        <p class="chunk" data-nb-ref-number="23" data-nb-words="299" data-nb-chars="1928"><span class="idea" data-nb-ref-number="23" id="idea23" data-nb-words="299" data-nb-chars="1928">Ale Gervaisa se&nbsp;nehnula od&nbsp;okna ještě celé dvě úmorné hodiny, až&nbsp;do&nbsp;osmi. Mezitím se&nbsp;otevřely obchody a&nbsp;krámy. Proud dělnických halen, valící se&nbsp;z&nbsp;okolních návrší, už&nbsp;ustal; jen pár opozdilců ještě spěšnými kroky procházelo akcízem. Ve&nbsp;vinárnách pořád ještě postávali stejní mužští, popíjeli, pokašlávali a&nbsp;plivali. Po&nbsp;dělnících se&nbsp;na&nbsp;vnějších bulvárech objevily cupitající dělnice, leštičky stříbra, modistky a&nbsp;květinářky, choulící se&nbsp;v&nbsp;tenkých šatičkách; šly v&nbsp;hloučcích po&nbsp;třech nebo po&nbsp;čtyřech, živě se&nbsp;bavily, uchichtávaly a&nbsp;pokukovaly kolem sebe svítícíma očima; tu&nbsp;a&nbsp;tam přešla některá z&nbsp;nich podél městské zdi úplně sama, pohublá, s&nbsp;bledou a&nbsp;vážnou tváří, vyhýbajíc se&nbsp;vytékající špíně. Pak začali chodit zřízenci a&nbsp;úředníci, dýchající si&nbsp;na&nbsp;zkřehlé prsty a&nbsp;žvýkající za&nbsp;chůze housku; vytáhlí mladíci v&nbsp;příliš krátkých šatech, s&nbsp;kruhy pod očima a&nbsp;ještě celí rozespalí, anebo scvrklí stařečkové, kolébavě šourající, s&nbsp;popelavými obličeji, unavenými věčným vysedáváním v&nbsp;kancelářích, a&nbsp;všichni se&nbsp;dívali na&nbsp;hodinky, aby nepřišli ani o&nbsp;vteřinu pozdě. A&nbsp;potom zavládl na&nbsp;bulvárech obvyklý dopolední klid; penzisté ze&nbsp;sousedství se&nbsp;procházeli na&nbsp;sluníčku, rozcuchané matky ve&nbsp;špinavých sukních kolébaly v&nbsp;náručí nemluvňata a&nbsp;převinovaly je&nbsp;na&nbsp;lavičkách a&nbsp;na chodnících se&nbsp;s&nbsp;vřeštěním, smíchem a&nbsp;pláčem hemžilo a&nbsp;strkalo celé hejno usmrkaných rozedraných dětí. Najednou měla Gervaisa pocit, že&nbsp;se&nbsp;zadusí, taková na&nbsp;ni&nbsp;padla v&nbsp;té chvíli úzkost a&nbsp;beznaděj; zdálo se&nbsp;jí, že&nbsp;je&nbsp;všemu konec, nenávratně konec dosavadnímu životu, že&nbsp;se&nbsp;už&nbsp;Lantier nikdy nevrátí. Bloudila nepřítomným pohledem od&nbsp;starých zčernalých jatek s&nbsp;jejich zabíjením a&nbsp;puchem až&nbsp;k&nbsp;nové, sinale bílé nemocnici, v&nbsp;níž bylo řadou zejících okenních otvorů, ještě nezasklených, vidět do&nbsp;holých sálů, v&nbsp;nichž bude kosit smrt. A&nbsp;přímo naproti, za&nbsp;městskou zdí, ji&nbsp;oslňovala obloha ozářená vycházejícím sluncem, které rostlo a&nbsp;stoupalo nad obrovským procitáním Paříže.</span></p>
        <p class="chunk" data-nb-ref-number="24" data-nb-words="19" data-nb-chars="119"><span class="idea" data-nb-ref-number="24" id="idea24" data-nb-words="19" data-nb-chars="119">Gervaisa seděla na&nbsp;židli s&nbsp;bezvládně svěšenýma rukama a&nbsp;neschopná už&nbsp;ani plakat, když tu&nbsp;najednou klidně vešel Lantier.</span></p>
        <p class="chunk" data-nb-ref-number="25" data-nb-words="14" data-nb-chars="71"><span class="idea" data-nb-ref-number="25" id="idea25" data-nb-words="14" data-nb-chars="71">„To jsi ty! Už&nbsp;jsi přišel!“ vykřikla a&nbsp;chtěla se&nbsp;mu&nbsp;vrhnout kolem krku.</span></p>
        <p class="chunk" data-nb-ref-number="26" data-nb-words="14" data-nb-chars="82"><span class="idea" data-nb-ref-number="26" id="idea26" data-nb-words="14" data-nb-chars="82">„Ano, už&nbsp;jsem přišel! A&nbsp;co má&nbsp;být?“ odpověděl. „Doufám, že&nbsp;nezačneš zase vyvádět!“</span></p>
        <p class="chunk" data-nb-ref-number="27" data-nb-words="52" data-nb-chars="354"><span class="idea" data-nb-ref-number="27" id="idea27" data-nb-words="52" data-nb-chars="354">Odstrčil ji. Potom mrzutě odhodil černý plstěný klobouk velkým obloukem na&nbsp;prádelník. Byl to&nbsp;šestadvacetiletý mladý muž, malý, snědý a&nbsp;černovlasý, s&nbsp;hezkým obličejem a&nbsp;tenkým knírem, který si&nbsp;pořád navyklým pohybem kroutil. Měl na&nbsp;sobě modré plátěné dělnické kalhoty a&nbsp;starý špinavý svrchník, stažený v&nbsp;pase; mluvil s&nbsp;nápadným jihofrancouzským přízvukem.</span></p>
        <p class="chunk" data-nb-ref-number="28" data-nb-words="43" data-nb-chars="256"><span class="idea" data-nb-ref-number="28" id="idea28" data-nb-words="43" data-nb-chars="256">Gervaisa klesla zas zpátky na&nbsp;židli a&nbsp;tiše, přerývaně bědovala: „Celou noc jsem oka nezamhouřila… Myslela jsem, že&nbsp;ti&nbsp;někde něco udělali… Kdes byl? Kdes byl celou noc? Proboha tě&nbsp;prosím, už&nbsp;to&nbsp;nikdy nedělej, zbláznila bych se… Řekni, Auguste, kde jsi byl?“</span></p>
        <p class="chunk" data-nb-ref-number="29" data-nb-words="54" data-nb-chars="280"><span class="idea" data-nb-ref-number="29" id="idea29" data-nb-words="54" data-nb-chars="280">„Tam, kde jsem měl co&nbsp;dělat, sakra!“ řekl a&nbsp;pokrčil rameny. „V&nbsp;osm hodin jsem šel do&nbsp;Ledárenské ulice k&nbsp;tomu kamarádovi, co&nbsp;si&nbsp;chce zařídit továrnu na&nbsp;klobouky. Zdržel jsem se&nbsp;tam. A&nbsp;tak jsem u&nbsp;něho radši zůstal na&nbsp;noc… A&nbsp;vůbec, já&nbsp;nemám rád, když mě&nbsp;někdo špehuje. Dej mi&nbsp;pokoj!“</span></p>
        <p class="chunk" data-nb-ref-number="30" data-nb-words="49" data-nb-chars="313"><span class="idea" data-nb-ref-number="30" id="idea30" data-nb-words="49" data-nb-chars="313">Mladá žena se&nbsp;znovu rozplakala. Křikem a&nbsp;dupáním Lantiera, který ve&nbsp;vzteku převracel židle, se&nbsp;nakonec probudili oba chlapci. Posadili se&nbsp;polonazí na&nbsp;posteli a&nbsp;drobnýma ručkama si&nbsp;přečesávali vlasy; když slyšeli, jak matka pláče, začali také ukrutně vřeštět a&nbsp;z&nbsp;očí, ještě zalepených spánkem, se&nbsp;jim koulely slzy.</span></p>
        <p class="chunk" data-nb-ref-number="31" data-nb-words="55" data-nb-chars="326"><span class="idea" data-nb-ref-number="31" id="idea31" data-nb-words="55" data-nb-chars="326">„Aha, tak už&nbsp;zase začíná muzika!“ rozkřikl se&nbsp;vztekle Lantier. „Povídám vám, buďte zticha, nebo se&nbsp;zase seberu a&nbsp;půjdu! A&nbsp;tentokrát už&nbsp;zmizím doopravdy… Tak nebudete zticha? Maucta! Jdu zas tam, odkud jsem přišel.“ Bral už&nbsp;si&nbsp;z&nbsp;prádelníku zase klobouk. Ale Gervaisa se&nbsp;na&nbsp;něho pověsila a&nbsp;zajíkavě koktala: „Ne! Prosím tě, ne!“</span></p>
        <p class="chunk" data-nb-ref-number="32" data-nb-words="65" data-nb-chars="390"><span class="idea" data-nb-ref-number="32" id="idea32" data-nb-words="65" data-nb-chars="390">Potom se&nbsp;snažila plačící děti uchlácholit mazlením. Líbala je&nbsp;na&nbsp;vlásky, něžně jim domlouvala a&nbsp;ukládala je&nbsp;zpátky do&nbsp;postele. Malí chlapci se&nbsp;rázem utišili, smáli se&nbsp;v&nbsp;poduškách a&nbsp;navzájem se&nbsp;pošťuchovali. Otec si&nbsp;mezitím, tak jak byl, v&nbsp;botách, lehl na&nbsp;postel; vypadal vyčerpaně a&nbsp;obličej měl křídově bledý po&nbsp;probdělé noci. Neusnul, zůstal ležet s&nbsp;očima dokořán a&nbsp;rozhlížel se&nbsp;po&nbsp;pokoji.</span></p>
        <p class="chunk" data-nb-ref-number="33" data-nb-words="8" data-nb-chars="44"><span class="idea" data-nb-ref-number="33" id="idea33" data-nb-words="8" data-nb-chars="44">„Je tady čisto, jen co&nbsp;je&nbsp;pravda!“ zabručel.</span></p>
        <p class="chunk" data-nb-ref-number="34" data-nb-words="16" data-nb-chars="84"><span class="idea" data-nb-ref-number="34" id="idea34" data-nb-words="16" data-nb-chars="84">Pak se&nbsp;na&nbsp;chvíli podíval na&nbsp;Gervaisu a&nbsp;zlomyslně dodal: „Ty už&nbsp;se&nbsp;teda ani nemeješ?“</span></p>
        <p class="chunk" data-nb-ref-number="35" data-nb-words="66" data-nb-chars="423"><span class="idea" data-nb-ref-number="35" id="idea35" data-nb-words="66" data-nb-chars="423">Gervaise bylo teprve dvaadvacet. Byla velká, trochu hubená, rysy v&nbsp;obličeji měla jemné, jen už&nbsp;poněkud unavené těžkým životem. Jak tu&nbsp;stála rozcuchaná, jen v&nbsp;pantoflích a&nbsp;roztřesená zimou v&nbsp;bílém kabátku, na&nbsp;němž nábytek už&nbsp;zanechal četné stopy prachu i&nbsp;mastné špíny, vypadala o&nbsp;deset let starší, zestárlá těmi dlouhými hodinami strachu a&nbsp;pláče, které právě prožila. Lantierova slova ji&nbsp;konečně vytrhla z&nbsp;bojácné rezignace.</span></p>
        <p class="chunk" data-nb-ref-number="36" data-nb-words="69" data-nb-chars="394"><span class="idea" data-nb-ref-number="36" id="idea36" data-nb-words="69" data-nb-chars="394">„Jsi trochu nespravedlivý!“ řekla, jako by&nbsp;se&nbsp;začínala rozehřívat. „Víš dobře, že&nbsp;já&nbsp;dělám, co&nbsp;můžu. Mou vinou to&nbsp;není, že&nbsp;jsme to&nbsp;takhle dopracovali… Chtěla bych tě&nbsp;vidět se&nbsp;dvěma dětma v&nbsp;jediný místnosti, kde nejsou ani kamna, aby si&nbsp;člověk mohl ohřát teplou vodu… Hned jak jsme přijeli do&nbsp;Paříže, měli jsme si&nbsp;zařídit pořádnej byt, jak jsi mi&nbsp;to&nbsp;sliboval, a&nbsp;ne všechny tvoje peníze projíst!“</span></p>
        <p class="chunk" data-nb-ref-number="37" data-nb-words="23" data-nb-chars="122"><span class="idea" data-nb-ref-number="37" id="idea37" data-nb-words="23" data-nb-chars="122">„A&nbsp;hele!“ rozkřikl se. „Dyť si&nbsp;ty&nbsp;prachy probendila se&nbsp;mnou! A&nbsp;teď najednou bys mi&nbsp;chtěla vyčítat, že&nbsp;jsme si&nbsp;něco užili!“</span></p>
        <p class="chunk" data-nb-ref-number="38" data-nb-words="79" data-nb-chars="445"><span class="idea" data-nb-ref-number="38" id="idea38" data-nb-words="79" data-nb-chars="445">Ale Gervaisa mluvila dál, jako by&nbsp;ho&nbsp;ani neslyšela: „Však se&nbsp;z&nbsp;toho s&nbsp;troškou štěstí můžeme ještě vyhrabat… Mluvila jsem včera večer s&nbsp;paní Fauconnierovou, co&nbsp;má&nbsp;prádelnu v&nbsp;Nové ulici; v&nbsp;pondělí u&nbsp;ní můžu nastoupit. Jestli se&nbsp;dáš do&nbsp;party s&nbsp;tím tvým kamarádem z&nbsp;Ledárenské ulice, budeme do&nbsp;půl roku zase nad vodou, jen co&nbsp;se&nbsp;zas trochu vohadříme a&nbsp;najdeme si&nbsp;nějakej kumbál, kde budeme aspoň doma… To&nbsp;víš, budeme muset pracovat, hodně pracovat…“</span></p>
        <p class="chunk" data-nb-ref-number="39" data-nb-words="12" data-nb-chars="78"><span class="idea" data-nb-ref-number="39" id="idea39" data-nb-words="12" data-nb-chars="78">Lantier se&nbsp;otráveně otočil ke&nbsp;zdi. Tu&nbsp;teprve se&nbsp;Gervaisa jaksepatří rozčilila:</span></p>
        <p class="chunk" data-nb-ref-number="40" data-nb-words="110" data-nb-chars="569"><span class="idea" data-nb-ref-number="40" id="idea40" data-nb-words="110" data-nb-chars="569">„Jo, to&nbsp;je&nbsp;vono, já&nbsp;už&nbsp;dávno vím, že&nbsp;tobě dou ručičky trochu vod práce. Pyšnej seš až&nbsp;hanba, chtěl by&nbsp;ses voblíkat jak milostpán a&nbsp;vodit se&nbsp;s&nbsp;děvkama v&nbsp;hedvábnejch sukních. Že&nbsp;jo. Já&nbsp;už&nbsp;ti&nbsp;nejsem dost dobrá, když už&nbsp;jsi mi&nbsp;všechny šaty vodnes do&nbsp;zastavárny… Hele, Auguste, nechtěla jsem ti&nbsp;to&nbsp;říkat, byla bych ještě počkala, ale já&nbsp;vím, kde jsi dneska v&nbsp;noci byl. Viděla jsem tě, jak jsi šel k&nbsp;Velkýmu balkonu s&nbsp;tou courou Adélou. No, to&nbsp;sis teda uměl vybrat! To&nbsp;je&nbsp;pěkný číslo, jen co&nbsp;je&nbsp;pravda! Ta&nbsp;se&nbsp;má&nbsp;proč tvářit jako princezna… Vychrápala se&nbsp;už&nbsp;s&nbsp;celou hospodou!“</span></p>
        <p class="chunk" data-nb-ref-number="41" data-nb-words="21" data-nb-chars="130"><span class="idea" data-nb-ref-number="41" id="idea41" data-nb-words="21" data-nb-chars="130">Jediným skokem byl Lantier z&nbsp;postele. Oči mu&nbsp;v&nbsp;bledém obličeji ztemněly jako uhly. Vztek celou jeho malou postavou přímo lomcoval.</span></p>
        <p class="chunk" data-nb-ref-number="42" data-nb-words="33" data-nb-chars="192"><span class="idea" data-nb-ref-number="42" id="idea42" data-nb-words="33" data-nb-chars="192">„Ano, je&nbsp;to&nbsp;pravda, s&nbsp;celou hospodou!“ opakovala mladá žena. „Však je&nbsp;taky paní Bochová vyhodí z&nbsp;domu obě, i&nbsp;s&nbsp;tou její vykutálenou sestrou, protože na&nbsp;schodech div nestojej mužský ve&nbsp;frontě…“</span></p>
        <p class="chunk" data-nb-ref-number="43" data-nb-words="69" data-nb-chars="397"><span class="idea" data-nb-ref-number="43" id="idea43" data-nb-words="69" data-nb-chars="397">Lantier napřáhl obě pěsti; ale vzápětí v&nbsp;sobě přemohl chuť ji&nbsp;zbít, jen ji&nbsp;popadl za&nbsp;ramena, prudce jí&nbsp;zalomcoval a&nbsp;mrštil ji&nbsp;na&nbsp;postel k&nbsp;dětem, které se&nbsp;znovu daly do&nbsp;křiku. Pak si&nbsp;zase lehl a&nbsp;jen vztekle zablábolil se&nbsp;zuřivým výrazem jako člověk, který konečně pojal rozhodnutí, k&nbsp;němuž se&nbsp;už&nbsp;delší dobu stále nemohl odhodlat: „Tohle jsi neměla dělat, Gervaiso… Budeš toho litovat, však uvidíš.“</span></p>
        <p class="chunk" data-nb-ref-number="44" data-nb-words="28" data-nb-chars="173"><span class="idea" data-nb-ref-number="44" id="idea44" data-nb-words="28" data-nb-chars="173">Chvíli bylo slyšet jen vzlykání dětí. Matka zůstala klečet, jak se&nbsp;zhroutila na&nbsp;postel, a&nbsp;držela je&nbsp;obě v&nbsp;náručí; bez ustání opakovala bezvýrazným hlasem stále stejnou větu:</span></p>
        <p class="chunk" data-nb-ref-number="45" data-nb-words="214" data-nb-chars="1268"><span class="idea" data-nb-ref-number="45" id="idea45" data-nb-words="214" data-nb-chars="1268">„Ach, kdybyste vy&nbsp;tady nebyly, moje malý ubožátka! Kdybyste vy&nbsp;tady nebyly! Kdybyste vy&nbsp;tady nebyly!“ Lantier už&nbsp;vůbec neposlouchal; ležel bez hnutí na&nbsp;zádech, díval se&nbsp;nahoru na&nbsp;vybledlý kretonový cár a&nbsp;přemílal v&nbsp;hlavě utkvělou myšlenku. Zůstal tak ležet skoro hodinu a&nbsp;neusnul, třebaže se&nbsp;víčka klížila únavou. Když se&nbsp;konečně otočil a&nbsp;povytáhl na&nbsp;lokti, s&nbsp;tvrdým a&nbsp;odhodlaným výrazem v&nbsp;obličeji, Gervaisa zrovna dokončovala ranní úklid pokoje. Ustýlala postel po&nbsp;dětech, které už&nbsp;umyla a&nbsp;oblékla. Díval se&nbsp;na&nbsp;ni, jak zametá a&nbsp;utírá prach. Pokoj zůstal i&nbsp;potom černý a&nbsp;vypadal žalostně s&nbsp;tím začouzeným stropem, tapetami odchlíplými vlhkostí, třemi rozviklanými židlemi a&nbsp;otlučeným prádelníkem, kde se&nbsp;všude tvrdošíjně držela špína a&nbsp;pod hadrem se&nbsp;jen rozmazávala. Potom, když se&nbsp;začala mýt a&nbsp;sepnula si&nbsp;vlasy do&nbsp;uzlu před kulatým zrcátkem, které měl on&nbsp;na&nbsp;holení a&nbsp;které si&nbsp;teď pověsila na&nbsp;kliku u&nbsp;okna, prohlížel si&nbsp;její holý krk, nahé paže, všechnu tu&nbsp;nahotu, kterou bylo vidět, jako by&nbsp;to&nbsp;všechno s&nbsp;něčím srovnával. A&nbsp;znechuceně se&nbsp;ušklíbl. Gervaisa napadala na&nbsp;pravou nohu, ale nebylo to&nbsp;téměř znát, jen když byla někdy příliš zmožená, necítila únavou kyčle a&nbsp;poddávala se&nbsp;tomu. Dnes ráno po&nbsp;té&nbsp;úmorné noci skoro vláčela nohu za&nbsp;sebou a&nbsp;musela se&nbsp;opírat o&nbsp;zeď.</span></p>
        <p class="chunk" data-nb-ref-number="46" data-nb-words="44" data-nb-chars="268"><span class="idea" data-nb-ref-number="46" id="idea46" data-nb-words="44" data-nb-chars="268">Bylo ticho, nepromluvili už&nbsp;na&nbsp;sebe ani slovo. Lantier jako by&nbsp;pořád na&nbsp;něco čekal. Gervaisa pospíchala; uvnitř se&nbsp;trápila, ale navenek se&nbsp;snažila zachovat lhostejný obličej. Když si&nbsp;balila do&nbsp;rance prádlo, pohozené v&nbsp;koutě za&nbsp;kufrem, otevřel konečně ústa a&nbsp;zeptal se:</span></p>
        <p class="chunk" data-nb-ref-number="47" data-nb-words="4" data-nb-chars="22"><span class="idea" data-nb-ref-number="47" id="idea47" data-nb-words="4" data-nb-chars="22">„Co děláš…? Kam jdeš?“</span></p>
        <p class="chunk" data-nb-ref-number="48" data-nb-words="24" data-nb-chars="157"><span class="idea" data-nb-ref-number="48" id="idea48" data-nb-words="24" data-nb-chars="157">Zpočátku mu&nbsp;neodpověděla. Až&nbsp;když se&nbsp;vztekle zeptal ještě jednou, konečně: „To snad vidíš, ne…? Jdu tohle všechno vyprat… Děti nemůžou žít takhle zasviněný.“</span></p>
        <p class="chunk" data-nb-ref-number="49" data-nb-words="16" data-nb-chars="102"><span class="idea" data-nb-ref-number="49" id="idea49" data-nb-words="16" data-nb-chars="102">Počkal, než sebrala další dva nebo tři kapesníky. Pak, po&nbsp;chvíli ticha, promluvil znovu: „Máš peníze?“</span></p>
        <p class="chunk" data-nb-ref-number="50" data-nb-words="17" data-nb-chars="97"><span class="idea" data-nb-ref-number="50" id="idea50" data-nb-words="17" data-nb-chars="97">Rázem se&nbsp;vztyčila a&nbsp;podívala se&nbsp;mu&nbsp;přímo do&nbsp;obličeje; v&nbsp;ruce přitom držela špinavé dětské prádlo.</span></p>
        <p class="chunk" data-nb-ref-number="51" data-nb-words="55" data-nb-chars="307"><span class="idea" data-nb-ref-number="51" id="idea51" data-nb-words="55" data-nb-chars="307">„Peníze? Kde bych je&nbsp;vzala, copak kradu…? Však víš, že&nbsp;mi&nbsp;dali předevčírem tři franky za&nbsp;tu&nbsp;mou černou sukni. Za&nbsp;to&nbsp;jsme dvakrát vobědvali, a&nbsp;když člověk jí&nbsp;samý uzeniny, tak je&nbsp;to&nbsp;rychle pryč… Ne, to&nbsp;teda ne, peníze nemám. Mám akorát čtyři pěťáky na&nbsp;prádelnu… Neumím je&nbsp;vydělávat jako některý jiný ženský.“</span></p>
        <p class="chunk" data-nb-ref-number="52" data-nb-words="46" data-nb-chars="280"><span class="idea" data-nb-ref-number="52" id="idea52" data-nb-words="46" data-nb-chars="280">Nepozastavil se&nbsp;ani nad tou narážkou. Slezl mezitím z&nbsp;postele a&nbsp;přehlížel těch několik hadrů, rozvěšených kolem dokola po&nbsp;pokoji. Nakonec sebral z&nbsp;hřebíku kalhoty a&nbsp;šálu, otevřel prádelník, přidal k&nbsp;tomu kazajku a&nbsp;dvě ženské košile, pak to&nbsp;všechno hodil Gervaise do&nbsp;náručí a&nbsp;řekl:</span></p>
        <p class="chunk" data-nb-ref-number="53" data-nb-words="5" data-nb-chars="24"><span class="idea" data-nb-ref-number="53" id="idea53" data-nb-words="5" data-nb-chars="24">„Tumáš, dej to&nbsp;do&nbsp;frcu.“</span></p>
        <p class="chunk" data-nb-ref-number="54" data-nb-words="26" data-nb-chars="140"><span class="idea" data-nb-ref-number="54" id="idea54" data-nb-words="26" data-nb-chars="140">„A&nbsp;nechtěl bys třeba, abych tam vodnesla taky děti?“ zeptala se. „Jo, kdyby se&nbsp;taky děti mohly dát do&nbsp;zastavárny, to&nbsp;by&nbsp;bylo něco pro tebe!“</span></p>
        <p class="chunk" data-nb-ref-number="55" data-nb-words="29" data-nb-chars="168"><span class="idea" data-nb-ref-number="55" id="idea55" data-nb-words="29" data-nb-chars="168">Ale přece jen do&nbsp;té&nbsp;zastavárny šla. Když se&nbsp;asi za&nbsp;půl hodiny vrátila, položila na&nbsp;krbovou římsu pětifrank a&nbsp;stvrzenku přidala k&nbsp;ostatním na&nbsp;hromádku mezi dvěma svícny.</span></p>
        <p class="chunk" data-nb-ref-number="56" data-nb-words="24" data-nb-chars="139"><span class="idea" data-nb-ref-number="56" id="idea56" data-nb-words="24" data-nb-chars="139">„Tohleto mi&nbsp;dali!“ řekla. „Chtěla jsem šest franků, ale nedalo se&nbsp;nic dělat. Jo, ti&nbsp;se&nbsp;nepředají…! A&nbsp;přitom je&nbsp;tam pořád takovýho lidstva!“</span></p>
        <p class="chunk" data-nb-ref-number="57" data-nb-words="44" data-nb-chars="250"><span class="idea" data-nb-ref-number="57" id="idea57" data-nb-words="44" data-nb-chars="250">Lantier nesebral pětifrank hned. Byl by&nbsp;raději počkal, až&nbsp;ho&nbsp;Gervaisa rozmění, aby jí&nbsp;z&nbsp;toho také něco nechal. Ale když viděl, že&nbsp;na&nbsp;prádelníku leží v&nbsp;papíru zbytek šunky od&nbsp;včerejška a&nbsp;kus chleba, rozhodl se&nbsp;a&nbsp;zastrčil pětifrank do&nbsp;kapsičky u&nbsp;vesty.</span></p>
        <p class="chunk" data-nb-ref-number="58" data-nb-words="37" data-nb-chars="218"><span class="idea" data-nb-ref-number="58" id="idea58" data-nb-words="37" data-nb-chars="218">„K&nbsp;mlíkařce jsem ani nešla, protože jsme jí&nbsp;dlužni za&nbsp;celý týden,“ vysvětlovala Gervaisa, „ale vrátím se&nbsp;brzo a&nbsp;ty, zatímco tu&nbsp;nebudu, můžeš dojít pro chleba a&nbsp;smažený kotlety a&nbsp;naobědváme se… Přines taky flašku vína.“</span></p>
        <p class="chunk" data-nb-ref-number="59" data-nb-words="34" data-nb-chars="188"><span class="idea" data-nb-ref-number="59" id="idea59" data-nb-words="34" data-nb-chars="188">Nenamítal nic. Zdálo se, že&nbsp;mezi nimi zase zavládl mír. Mladá žena balila špinavé prádlo do&nbsp;uzlu. Ale když chtěla vzít z&nbsp;kufru Lantierovy košile a&nbsp;ponožky, křikl na&nbsp;ni, aby na&nbsp;to&nbsp;nesahala.</span></p>
        <p class="chunk" data-nb-ref-number="60" data-nb-words="7" data-nb-chars="44"><span class="idea" data-nb-ref-number="60" id="idea60" data-nb-words="7" data-nb-chars="44">„Moje prádlo tady nech, rozumíš? Já&nbsp;nechci!“</span></p>
        <p class="chunk" data-nb-ref-number="61" data-nb-words="20" data-nb-chars="115"><span class="idea" data-nb-ref-number="61" id="idea61" data-nb-words="20" data-nb-chars="115">„A&nbsp;co nechceš?“ zeptala se&nbsp;a&nbsp;napřímila se. „Přece si&nbsp;na&nbsp;sebe nechceš vzít takovouhle špínu? Musím to&nbsp;přece vyprat.“</span></p>
        <p class="chunk" data-nb-ref-number="62" data-nb-words="36" data-nb-chars="204"><span class="idea" data-nb-ref-number="62" id="idea62" data-nb-words="36" data-nb-chars="204">A&nbsp;znepokojeně se&nbsp;na&nbsp;něho podívala; uviděla v&nbsp;jeho frajerském obličeji zas ten tvrdý odhodlaný výraz, jako kdyby ho&nbsp;teď už&nbsp;nic nemohlo obměkčit. Vztekle jí&nbsp;vytrhl prádlo z&nbsp;rukou a&nbsp;hodil je&nbsp;zpátky do&nbsp;kufru.</span></p>
        <p class="chunk" data-nb-ref-number="63" data-nb-words="10" data-nb-chars="69"><span class="idea" data-nb-ref-number="63" id="idea63" data-nb-words="10" data-nb-chars="69">„Heršoftnomol! Budeš mě&nbsp;taky jednou poslouchat? Říkám ti, že&nbsp;nechci.“</span></p>
        <p class="chunk" data-nb-ref-number="64" data-nb-words="28" data-nb-chars="165"><span class="idea" data-nb-ref-number="64" id="idea64" data-nb-words="28" data-nb-chars="165">„Ale proč?“ zeptala se&nbsp;znovu a&nbsp;celá zbledla; napadlo ji&nbsp;hrozné podezření. „Teď přece košile nepotřebuješ, nikam nejdeš… Tak co&nbsp;ti&nbsp;může vadit, když je&nbsp;vezmu s&nbsp;sebou?“</span></p>
        <p class="chunk" data-nb-ref-number="65" data-nb-words="13" data-nb-chars="80"><span class="idea" data-nb-ref-number="65" id="idea65" data-nb-words="13" data-nb-chars="80">Chvíli váhal v&nbsp;rozpacích před jejíma planoucíma očima, které se&nbsp;na&nbsp;něho upíraly.</span></p>
        <p class="chunk" data-nb-ref-number="66" data-nb-words="43" data-nb-chars="233"><span class="idea" data-nb-ref-number="66" id="idea66" data-nb-words="43" data-nb-chars="233">„Proč? Proč?“ zakoktal. „No přece proto, že&nbsp;pak budeš všude vykládat, že&nbsp;mě&nbsp;vydržuješ, že&nbsp;na&nbsp;mě&nbsp;pereš, spravuješ. No, a&nbsp;to mě&nbsp;právě dožírá, vidíš! Starej se&nbsp;vo&nbsp;sebe, já&nbsp;se&nbsp;vo&nbsp;sebe postarám taky… Pradleny tady nejsou jen tak pro nic.“</span></p>
        <p class="chunk" data-nb-ref-number="67" data-nb-words="72" data-nb-chars="397"><span class="idea" data-nb-ref-number="67" id="idea67" data-nb-words="72" data-nb-chars="397">Prosila ho&nbsp;a&nbsp;vymlouvala mu&nbsp;to, že&nbsp;si&nbsp;přece nikdy nestěžovala; on&nbsp;však přibouchl kufr, posadil se&nbsp;na&nbsp;něj a&nbsp;křikl jí&nbsp;přímo do&nbsp;obličeje: „Ne!“ Může si&nbsp;přece dělat se&nbsp;svými věcmi, co&nbsp;chce, ne? Pak, aby unikl před vyčítavými pohledy, kterými ho&nbsp;pronásledovala, si&nbsp;šel zas lehnout na&nbsp;postel, prohlásil, že&nbsp;se&nbsp;mu&nbsp;chce spát, a&nbsp;ať už&nbsp;prý ho&nbsp;přestane pořád otravovat. A&nbsp;tentokrát se&nbsp;opravdu zdálo, že&nbsp;usnul.</span></p>
        <p class="chunk" data-nb-ref-number="68" data-nb-words="63" data-nb-chars="396"><span class="idea" data-nb-ref-number="68" id="idea68" data-nb-words="63" data-nb-chars="396">Gervaisa zůstala chvíli nerozhodně stát. Byla v&nbsp;pokušení odkopnout ten balík prádla, posadit se&nbsp;v&nbsp;pokoji a&nbsp;šít. Ale Lantierovo pravidelné oddechování ji&nbsp;nakonec uspokojilo. Vzala si&nbsp;modřidlo a&nbsp;kousek mýdla, který jí&nbsp;zbyl od&nbsp;posledního prádla, přistoupila k&nbsp;dětem, které si&nbsp;pokojně hrály u&nbsp;okna se&nbsp;starými špunty, políbila je&nbsp;a&nbsp;řekla jim potichu: „Buďte tady hodný a&nbsp;nedělejte rámus. Tatínek spí.“</span></p>
        <p class="chunk" data-nb-ref-number="69" data-nb-words="27" data-nb-chars="188"><span class="idea" data-nb-ref-number="69" id="idea69" data-nb-words="27" data-nb-chars="188">Když odcházela, ozýval se&nbsp;v&nbsp;hlubokém tichu pokoje pod zčernalým stropem jen Klaudiův a&nbsp;Štěpánův tlumený smích. Bylo deset hodin. Pootevřeným oknem svítil dovnitř proužek slunečního světla.</span></p>
        <p class="chunk" data-nb-ref-number="70" data-nb-words="184" data-nb-chars="1168"><span class="idea" data-nb-ref-number="70" id="idea70" data-nb-words="184" data-nb-chars="1168">Na&nbsp;bulváru zabočila Gervaisa vlevo a&nbsp;pustila se&nbsp;Novou a&nbsp;Zlatnickou ulicí. Když procházela kolem krámku paní Fauconnierové, pokývla jí&nbsp;hlavou na&nbsp;pozdrav. Prádelna stála asi uprostřed ulice, v&nbsp;místech, kde začínala stoupat do&nbsp;kopce. Nad domem s&nbsp;rovnou střechou se&nbsp;tyčily tři kulaté šedivé nádrže na&nbsp;vodu, obrovské válce z&nbsp;pozinkovaného plechu, důkladně snýtované; za&nbsp;nimi stála sušárna, vysoká nástavba ve&nbsp;druhém poschodí, ze&nbsp;všech stran uzavřená žaluziemi z&nbsp;tenkých příček, jimiž províval vítr; štěrbinami bylo uvnitř vidět prádlo, rozvěšené na&nbsp;mosazných drátech. Napravo vedle nádrží se&nbsp;z&nbsp;úzkého komínu parního stroje ustavičně valily bílé chumáče kouře, jak stroj pravidelně a&nbsp;těžce oddechoval. Gervaisa vešla do&nbsp;průjezdu, plného kbelíků s&nbsp;louhem, a&nbsp;ani si&nbsp;nevykasala sukně, jako žena, která je&nbsp;na&nbsp;louže zvyklá. Znala se&nbsp;už&nbsp;s&nbsp;majitelkou prádelny, drobnou křehkou ženou s&nbsp;nemocnýma očima, která seděla v&nbsp;zasklené kanceláři a&nbsp;měla před sebou účetní knihy, kolem sebe na&nbsp;policích kostky mýdla, plechovky s&nbsp;modřidlem a&nbsp;půlkilové balíčky sody. Stavila se&nbsp;u&nbsp;ní pro plácačku a&nbsp;kartáč, které si&nbsp;tu&nbsp;nechala v&nbsp;úschovně od&nbsp;posledního praní, potom si&nbsp;vzala číslo a&nbsp;vešla dovnitř.</span></p>
        <p class="chunk" data-nb-ref-number="71" data-nb-words="239" data-nb-chars="1564"><span class="idea" data-nb-ref-number="71" id="idea71" data-nb-words="239" data-nb-chars="1564">Byla to&nbsp;obrovská kůlna s&nbsp;rovným stropem a&nbsp;nezakrytými trámy, podepřenými železnými pilíři; po&nbsp;stranách byly řady širokých světlých oken. Kalné denní světlo volně pronikalo oblaky horké páry, vznášející se&nbsp;ve&nbsp;vzduchu jako mléčná mlha. Z&nbsp;některých koutů se&nbsp;valila pára, rozplývala se&nbsp;do&nbsp;šíře a&nbsp;zahalovala celé pozadí namodralým závojem. Vlhkost se&nbsp;tu&nbsp;všude srážela a&nbsp;vzduch byl plný mýdlového pachu, mdlé, všudypřítomné a&nbsp;vlhké vůně; chvílemi ji&nbsp;překrývaly pronikavější závany louhu. U&nbsp;dlouhých lavic po&nbsp;obou stranách prostřední uličky stály v&nbsp;řadě ženské s&nbsp;pažemi obnaženými až&nbsp;po&nbsp;ramena, rozhalenými blůzami a&nbsp;podkasanými sukněmi, že&nbsp;jim bylo vidět barevné punčochy a&nbsp;hrubé šněrovací botky. Tloukly zuřivě do&nbsp;prádla, smály se, zakláněly a&nbsp;vykřikovaly do&nbsp;okolního kraválu všelijaké žerty, nakláněly se&nbsp;nad neckami a&nbsp;káděmi, byly sprosté, hrubé, rozdováděné, promočené jako při lijáku, ze&nbsp;zarudlé kůže se&nbsp;jim kouřilo. Kolem nich a&nbsp;pod nimi tekly celé potoky, ustavičně se&nbsp;tu&nbsp;nosily kbelíky horké vody a&nbsp;jediným rázem vylévaly, z&nbsp;kohoutků tekla z&nbsp;výšky studená voda a&nbsp;rozstřikovala se, od&nbsp;plácaček šplíchala voda, z&nbsp;máchaného prádla kapala voda, všude se&nbsp;čvachtalo v&nbsp;kalužích vody, která odtékala potůčky po&nbsp;svažujících se&nbsp;dlaždicích. A&nbsp;do toho křiku, pravidelného bouchání plácaček a&nbsp;splývavého šumění šplíchající vody, do&nbsp;toho hromového rachotu, stoupajícího k&nbsp;vlhkému stropu, bez ustání funěl a&nbsp;supěl parní stroj stojící napravo, celý bíle orosený drobnými kapičkami vody, a&nbsp;pravidelným otáčením obrovského setrvačníku jako by&nbsp;udával rytmus celé té&nbsp;nesmírné vřavě.</span></p>
        <p class="chunk" data-nb-ref-number="72" data-nb-words="36" data-nb-chars="222"><span class="idea" data-nb-ref-number="72" id="idea72" data-nb-words="36" data-nb-chars="222">Gervaisa šla drobnými krůčky prostřední uličkou a&nbsp;rozhlížela se&nbsp;napravo i&nbsp;nalevo. V&nbsp;podpaží nesla ranec prádla, podpírala jej bokem a&nbsp;kulhala ještě víc; každou chvíli do&nbsp;ní&nbsp;vrazila některá z&nbsp;pradlen pobíhajících sem a&nbsp;tam.</span></p>
        <p class="chunk" data-nb-ref-number="73" data-nb-words="12" data-nb-chars="79"><span class="idea" data-nb-ref-number="73" id="idea73" data-nb-words="12" data-nb-chars="79">„Haló, tady! Tady jsem, děvenko!“ ozval se&nbsp;pronikavý hluboký hlas paní Bochové.</span></p>
        <p class="chunk" data-nb-ref-number="74" data-nb-words="26" data-nb-chars="155"><span class="idea" data-nb-ref-number="74" id="idea74" data-nb-words="26" data-nb-chars="155">A&nbsp;když ji&nbsp;mladá žena našla, až&nbsp;na&nbsp;konci nalevo, spustila domovnice proud řeči, neustávajíc v&nbsp;práci; drhla zuřivě ponožku a&nbsp;mluvila při tom krátkými větami:</span></p>
        <p class="chunk" data-nb-ref-number="75" data-nb-words="108" data-nb-chars="575"><span class="idea" data-nb-ref-number="75" id="idea75" data-nb-words="108" data-nb-chars="575">„Postavte se&nbsp;tady, držela jsem vám místo… Já&nbsp;už&nbsp;budu brzo hotová. Ten můj to&nbsp;skoro vůbec neušpiní… A&nbsp;co vy? Taky vám to&nbsp;nebude moc dlouho trvat, viďte? Máte jen takovej malej raneček. Před polednem jsme s&nbsp;tím hotovy a&nbsp;pak můžeme jít na&nbsp;oběd… Já&nbsp;jsem si&nbsp;dávala prádlo k&nbsp;jedný pradleně do&nbsp;ulice Poulet, ale byla by&nbsp;mi&nbsp;to&nbsp;všechno rozežrala tím svým chlórem a&nbsp;rozedřela rejžákem. A&nbsp;tak si&nbsp;peru sama. Jeden to&nbsp;má, jako kdyby to&nbsp;našel. Stojí mě&nbsp;to&nbsp;jen to&nbsp;mýdlo. Poslouchejte, ty&nbsp;košilky jste si&nbsp;měla dát odmočit. Jo, tyhle děti, namouduši, jako kdyby to&nbsp;mělo na&nbsp;zadnici samý saze!“</span></p>
        <p class="chunk" data-nb-ref-number="76" data-nb-words="32" data-nb-chars="184"><span class="idea" data-nb-ref-number="76" id="idea76" data-nb-words="32" data-nb-chars="184">Gervaisa rozvázala balík a&nbsp;rozkládala košilky obou kluků; když jí&nbsp;paní Bochová radila, aby na&nbsp;to&nbsp;vzala kbelík vody s&nbsp;louhem, odpověděla: „Ale ne, stačí horká voda… V&nbsp;tom já&nbsp;se&nbsp;vyznám!“</span></p>
        <p class="chunk" data-nb-ref-number="77" data-nb-words="51" data-nb-chars="303"><span class="idea" data-nb-ref-number="77" id="idea77" data-nb-words="51" data-nb-chars="303">Roztřídila prádlo a&nbsp;dala stranou pár barevných kusů. Potom si&nbsp;nalila do&nbsp;necek čtyři kbelíky studené vody, kterou natočila u&nbsp;kohoutku za&nbsp;sebou, namočila hromádku bílého prádla, pak si&nbsp;vykasala sukni, sepnula si&nbsp;ji&nbsp;mezi stehny a&nbsp;stoupla si&nbsp;do&nbsp;dřevěné bedny, postavené na&nbsp;výšku, která jí&nbsp;sahala až&nbsp;do&nbsp;pasu.</span></p>
        <p class="chunk" data-nb-ref-number="78" data-nb-words="19" data-nb-chars="104"><span class="idea" data-nb-ref-number="78" id="idea78" data-nb-words="19" data-nb-chars="104">„Tak vy&nbsp;se&nbsp;v&nbsp;tom vyznáte?“ opakovala paní Bochová. „To jste asi u&nbsp;vás doma byla pradlenou, ne, děvenko?“</span></p>
        <p class="chunk" data-nb-ref-number="79" data-nb-words="105" data-nb-chars="671"><span class="idea" data-nb-ref-number="79" id="idea79" data-nb-words="105" data-nb-chars="671">Gervaisa si&nbsp;vyhrnula rukávy, odhalila krásné paže plavovlásky, ještě mladistvě svěží, jen na&nbsp;loktech trochu zarůžovělé, a&nbsp;začala prádlo odepírat. Rozprostřela košili po&nbsp;úzkém prkně, které už&nbsp;bylo celé uhlazené a&nbsp;vybělené od&nbsp;stálého praní, namydlila ji, obrátila a&nbsp;namydlila i&nbsp;na druhé straně. Dřív než odpověděla, popadla do&nbsp;ruky plácačku a&nbsp;začala tlouci. Vykřikovala jednotlivé věty mezi pravidelnými mohutnými údery, jako by&nbsp;si&nbsp;udávala takt: „Ano, pradlenou… Už&nbsp;v&nbsp;deseti letech… Takže je&nbsp;to&nbsp;dvanáct let… Chodily jsme k&nbsp;řece… Vonělo to&nbsp;tam líp než tady… To&nbsp;byste viděla, taková tůňka mezi stromy… tekla tam čistá voda… Víte, v&nbsp;Plassansu… Neznáte Plassans…? U&nbsp;Marseille?“</span></p>
        <p class="chunk" data-nb-ref-number="80" data-nb-words="31" data-nb-chars="196"><span class="idea" data-nb-ref-number="80" id="idea80" data-nb-words="31" data-nb-chars="196">„Zatracená ženská, ta&nbsp;se&nbsp;ale umí ohánět!“ rozkřikla se&nbsp;nadšeně paní Bochová nad takovými pádnými ranami plácačkou. „Jako vítr! Má&nbsp;to&nbsp;ručičky jako slečinka, ale roztloukla by&nbsp;vám železo na&nbsp;placku!“</span></p>
        <p class="chunk" data-nb-ref-number="81" data-nb-words="75" data-nb-chars="490"><span class="idea" data-nb-ref-number="81" id="idea81" data-nb-words="75" data-nb-chars="490">A&nbsp;hovor pokračoval. Musely na&nbsp;sebe křičet a&nbsp;domovnice se&nbsp;chvílemi musela naklánět blíž, protože neslyšela. Všechno bílé prádlo bylo vytlučeno, a&nbsp;jak důkladně! Gervaisa ho&nbsp;znovu namočila do&nbsp;necek, vytahovala kus za&nbsp;kusem, podruhé mydlila a&nbsp;drhla kartáčem. Jednou rukou přidržovala prádlo na&nbsp;prkně, ve&nbsp;druhé držela krátký rejžák a&nbsp;rozháněla po&nbsp;prádle špinavé mydlinky, které po&nbsp;stranách odkapávaly dlouhými čůrky. Za&nbsp;tichého šustění kartáče k&nbsp;sobě popošly blíž a&nbsp;mohli si&nbsp;popovídat důvěrněji.</span></p>
        <p class="chunk" data-nb-ref-number="82" data-nb-words="93" data-nb-chars="525"><span class="idea" data-nb-ref-number="82" id="idea82" data-nb-words="93" data-nb-chars="525">„Ne, svatbu jsme neměli,“ vykládala Gervaisa dál. „Já se&nbsp;s&nbsp;tím před nikým netajím. Lantier není tak hodnej člověk, abych toužila po&nbsp;tom být jeho ženou. Kdyby nebylo těch dětí… Bylo mi&nbsp;čtrnáct let a&nbsp;jemu vosumnáct, když se&nbsp;nám narodil první. Druhej kluk přišel za&nbsp;čtyři roky po&nbsp;něm… Stalo se&nbsp;to, inu, jak se&nbsp;to&nbsp;vždycky stává. Nebyla jsem doma šťastná. Táta, starý Macquart, mi&nbsp;pro každou hloupost vždycky nakopal. No&nbsp;a&nbsp;tak, to&nbsp;víte, člověk se&nbsp;hledí povyrazit venku. Byli by&nbsp;nás oddali, ale já&nbsp;už&nbsp;nevím, rodiče nějak nechtěli.“</span></p>
        <p class="chunk" data-nb-ref-number="83" data-nb-words="17" data-nb-chars="104"><span class="idea" data-nb-ref-number="83" id="idea83" data-nb-words="17" data-nb-chars="104">Otřepala si&nbsp;ruce, celé zarudlé pod bílou pěnou. „Voda je&nbsp;tu&nbsp;v&nbsp;Paříži ale sakramentsky tvrdá!“ prohodila.</span></p>
        <p class="chunk" data-nb-ref-number="84" data-nb-words="69" data-nb-chars="402"><span class="idea" data-nb-ref-number="84" id="idea84" data-nb-words="69" data-nb-chars="402">Paní Bochová prala, už&nbsp;jen aby se&nbsp;neřeklo. Často ustávala v&nbsp;práci a&nbsp;dávala si&nbsp;s&nbsp;mydlením načas, jen aby mohla ještě zůstat a&nbsp;dovědět se&nbsp;konečně celou tu&nbsp;historii, pro kterou se&nbsp;už&nbsp;čtrnáct dní trápila zvědavostí. Ústa měla v&nbsp;tlustém obličeji pootevřená, vykulené oči jí&nbsp;zvědavostí jen svítily. Myslela si&nbsp;v&nbsp;duchu, celá spokojená, že&nbsp;to&nbsp;uhodla: „Aha, holka má&nbsp;povídavou náladu, to&nbsp;byl určitě doma binec.“</span></p>
        <p class="chunk" data-nb-ref-number="85" data-nb-words="7" data-nb-chars="36"><span class="idea" data-nb-ref-number="85" id="idea85" data-nb-words="7" data-nb-chars="36">A&nbsp;nahlas řekla: „Tak on&nbsp;není hodný?“</span></p>
        <p class="chunk" data-nb-ref-number="86" data-nb-words="187" data-nb-chars="1069"><span class="idea" data-nb-ref-number="86" id="idea86" data-nb-words="187" data-nb-chars="1069">„Ani mi&nbsp;o&nbsp;něm nemluvte!“ odpověděla Gervaisa. „Tam u&nbsp;nás na&nbsp;mne býval moc hodný, ale teď co&nbsp;jsme v&nbsp;Paříži, nevím si&nbsp;s&nbsp;ním vůbec rady… Abyste totiž věděla, loni mu&nbsp;umřela matka a&nbsp;nechala mu&nbsp;nějaké peníze, asi sedmnáct set franků. Chtěl do&nbsp;Paříže. A&nbsp;protože mě&nbsp;starý Macquart pořád jenom na&nbsp;potkání fackoval, svolila jsem, že&nbsp;odjedu s&nbsp;ním. Vzali jsme obě děti a&nbsp;jeli. Tvrdil, že&nbsp;mi&nbsp;tu&nbsp;pořídí prádelnu a&nbsp;sám bude dělat řemeslo, je&nbsp;totiž vyučený kloboučník. Byli bychom si&nbsp;šťastně a&nbsp;spokojeně žili… Ale víte, Lantier je&nbsp;strašně domýšlivý a&nbsp;vyhazovačný chlap, který myslí jenom na&nbsp;zábavu. Zkrátka, nestojí za&nbsp;moc… Ubytovali jsme se&nbsp;tady v&nbsp;hotelu Montmartre v&nbsp;Montmartreské ulici. A&nbsp;to byly samý večeře, kočáry, divadla, sobě koupil hodinky, mně zas hedvábný šaty; protože on&nbsp;nemá v&nbsp;jádře špatný srdce, když je&nbsp;při penězích. Rozumíte, a&nbsp;tak to&nbsp;šlo dokola, až&nbsp;jsme za&nbsp;dva měsíce neměli nic. A&nbsp;tak jsme se&nbsp;přestěhovali do&nbsp;hotelu Boncoeur a&nbsp;začal tenhle psí život…“ Zarazila se, jak se&nbsp;jí&nbsp;najednou sevřelo hrdlo, a&nbsp;musela polykat slzy. Všechno prádlo už&nbsp;měla kartáčem vydrhnuté.</span></p>
        <p class="chunk" data-nb-ref-number="87" data-nb-words="7" data-nb-chars="44"><span class="idea" data-nb-ref-number="87" id="idea87" data-nb-words="7" data-nb-chars="44">„Musím si&nbsp;dojít pro teplou vodu,“ zašeptala.</span></p>
        <p class="chunk" data-nb-ref-number="88" data-nb-words="40" data-nb-chars="237"><span class="idea" data-nb-ref-number="88" id="idea88" data-nb-words="40" data-nb-chars="237">Ale paní Bochové bylo velmi nemilé, že&nbsp;by&nbsp;to&nbsp;důvěrné svěřování mělo teď v&nbsp;nejlepším přestat, a&nbsp;tak zavolala na&nbsp;posluhu, který šel zrovna kolem: „Karlíčku, buďte prosím vás tak hodný a&nbsp;přineste tady paničce horkou vodu, ona moc pospíchá!“</span></p>
        <p class="chunk" data-nb-ref-number="89" data-nb-words="44" data-nb-chars="280"><span class="idea" data-nb-ref-number="89" id="idea89" data-nb-words="44" data-nb-chars="280">Posluha vzal kbelík a&nbsp;přinesl ho&nbsp;zpátky plný. Gervaisa zaplatila; jeden kbelík stál pětník. Vylila horkou vodu do&nbsp;necek, naposledy namydlila prádlo a&nbsp;propírala je&nbsp;rukama; nahýbala se&nbsp;přes prkno v&nbsp;oblacích páry, která se&nbsp;jí&nbsp;usazovala ve&nbsp;světlých vlasech v&nbsp;podobě šedivých chomáčků.</span></p>
        <p class="chunk" data-nb-ref-number="90" data-nb-words="12" data-nb-chars="78"><span class="idea" data-nb-ref-number="90" id="idea90" data-nb-words="12" data-nb-chars="78">„Tumáte, nasypte si&nbsp;tam sodu, mám jí&nbsp;tady trochu,“ nabízela ochotně domovnice.</span></p>
        <p class="chunk" data-nb-ref-number="91" data-nb-words="31" data-nb-chars="173"><span class="idea" data-nb-ref-number="91" id="idea91" data-nb-words="31" data-nb-chars="173">A&nbsp;vysypala Gervaise do&nbsp;necek celý zbytek pytlíku, který si&nbsp;přinesla. Nabídla jí&nbsp;také trochu louhu, ale Gervaisa odmítla; to&nbsp;prý je&nbsp;dobré jen na&nbsp;skvrny od&nbsp;mastnoty a&nbsp;od vína.</span></p>
        <p class="chunk" data-nb-ref-number="92" data-nb-words="19" data-nb-chars="105"><span class="idea" data-nb-ref-number="92" id="idea92" data-nb-words="19" data-nb-chars="105">„Zdá se&nbsp;mi, že&nbsp;je&nbsp;tak trochu na&nbsp;ženské, ne?“ převáděla Bochová řeč zpátky na&nbsp;Lantiera, aniž ho&nbsp;jmenovala.</span></p>
        <p class="chunk" data-nb-ref-number="93" data-nb-words="17" data-nb-chars="103"><span class="idea" data-nb-ref-number="93" id="idea93" data-nb-words="17" data-nb-chars="103">Gervaisa, nakloněná nad prádlem a&nbsp;s&nbsp;rukama zaťatýma v&nbsp;mýdlové vodě, na&nbsp;to&nbsp;jen neurčitě pokývala hlavou.</span></p>
        <p class="chunk" data-nb-ref-number="94" data-nb-words="10" data-nb-chars="68"><span class="idea" data-nb-ref-number="94" id="idea94" data-nb-words="10" data-nb-chars="68">„Ano, ano,“ pokračovala domovnice, „ledacos už&nbsp;jsem si&nbsp;taky všimla…“</span></p>
        <p class="chunk" data-nb-ref-number="95" data-nb-words="66" data-nb-chars="356"><span class="idea" data-nb-ref-number="95" id="idea95" data-nb-words="66" data-nb-chars="356">Ale když se&nbsp;Gervaisa najednou prudce napřímila, celá bledá, a&nbsp;upřeně se&nbsp;na&nbsp;ni&nbsp;podívala, začala Bochová honem ujišťovat: „Ne ne, kdepak, já&nbsp;nic nevím! Myslím jenom, že&nbsp;se&nbsp;asi rád pobaví, to&nbsp;je&nbsp;všechno… Jako například s&nbsp;těma dvěma holkama, Adélou a&nbsp;Virgínií, co&nbsp;bydlejí u&nbsp;nás v&nbsp;domě, však je&nbsp;znáte; no, zašpásuje si&nbsp;s&nbsp;nima, ale víc nic, ba&nbsp;ne, to&nbsp;určitě ne!“</span></p>
        <p class="chunk" data-nb-ref-number="96" data-nb-words="50" data-nb-chars="287"><span class="idea" data-nb-ref-number="96" id="idea96" data-nb-words="50" data-nb-chars="287">Mladá žena před ní&nbsp;pořád stála vzpřímená, zpocená v&nbsp;obličeji, z&nbsp;rukou se&nbsp;jí&nbsp;řinula voda, a&nbsp;pořád se&nbsp;na&nbsp;ni&nbsp;dívala upřeným a&nbsp;pronikavým pohledem. Tu&nbsp;se&nbsp;domovnice dohřála, uhodila se&nbsp;pěstí do&nbsp;prsou, jako že&nbsp;mluví pravdu pravdoucí, a&nbsp;rozkřikla se: „Když vám povídám, že&nbsp;namouduši nic nevím!“</span></p>
        <p class="chunk" data-nb-ref-number="97" data-nb-words="40" data-nb-chars="234"><span class="idea" data-nb-ref-number="97" id="idea97" data-nb-words="40" data-nb-chars="234">Pak se&nbsp;uklidnila a&nbsp;dodala slaďounkým hlasem, jakým domlouváme člověku, kterému je&nbsp;lepší pravdu zatajit: „A&nbsp;vůbec, mně se&nbsp;na&nbsp;něm líbí, že&nbsp;má&nbsp;takový upřímný voči… Však von si&nbsp;vás nakonec vezme, děvenko, nebojte se, určitě si&nbsp;vás vezme!“</span></p>
        <p class="chunk" data-nb-ref-number="98" data-nb-words="253" data-nb-chars="1585"><span class="idea" data-nb-ref-number="98" id="idea98" data-nb-words="253" data-nb-chars="1585">Gervaisa si&nbsp;mokrou rukou utřela čelo. Pak vytáhla z&nbsp;vody další kus prádla a&nbsp;znovu jen pokývala hlavou. Chvíli obě mlčely. Prádelna kolem nich mezitím ztichla. Odbilo jedenáct. Polovina pradlen už&nbsp;seděla na&nbsp;krajíčku necek, u&nbsp;nohou měly každá odzátkovanou láhev vína a&nbsp;jedly salám v&nbsp;rozkrojených houskách. Jedině hospodyňky, které si&nbsp;sem přišly vyprat menší raneček prádla, pospíchaly s&nbsp;prací a&nbsp;dívaly se&nbsp;na&nbsp;kulaté hodiny, visící nad kanceláří. Tu&nbsp;a&nbsp;tam se&nbsp;ještě ozvaly ojedinělé údery plácaček do&nbsp;tichého smíchu a&nbsp;hovoru, přecházejícího v&nbsp;mlaskavé zvuky žvýkajících čelistí. Jen parní stroj běžel pořád a&nbsp;bez oddechu dál, jeho pronikavý hukot a&nbsp;šupot naopak jako by&nbsp;ještě zesílil a&nbsp;rozléhal se&nbsp;celou obrovskou místností. Ale žádná z&nbsp;ženských už&nbsp;jej ani nevnímala; jako by&nbsp;to&nbsp;sama prádelna oddechovala horkým dechem, srážejícím se&nbsp;pod stropními trámy ve&nbsp;věčná oblaka páry. Horko začínalo být k&nbsp;nesnesení. Zleva pronikaly dovnitř řadou vysokých oken pruhy slunečního světla a&nbsp;zbarvovaly valící se&nbsp;páru jemnými odstíny do&nbsp;šedorůžova a&nbsp;šedomodra. A&nbsp;protože se&nbsp;začaly ozývat výkřiky, jak si&nbsp;pradleny stěžovaly, chodil posluha Karel od&nbsp;okna k&nbsp;oknu a&nbsp;stahoval plátěné záclony; potom přešel na&nbsp;druhou stranu, která byla ve&nbsp;stínu, a&nbsp;zotvíral všechny průduchy. Ženské si&nbsp;to&nbsp;pochvalovaly a&nbsp;tleskaly mu; rozhostila se&nbsp;veselá, rozpustilá nálada. Za&nbsp;chvilku umlkly i&nbsp;poslední plácačky. Pradleny s&nbsp;plnými ústy mávaly už&nbsp;jen otevřenými kapesními noži v&nbsp;rukách. Nastalo teď takové ticho, že&nbsp;bylo až&nbsp;z&nbsp;druhého konce slyšet skřípání lopaty, jak topič nabíral černé uhlí a&nbsp;přikládal do&nbsp;pece parního stroje.</span></p>
        <p class="chunk" data-nb-ref-number="99" data-nb-words="70" data-nb-chars="421"><span class="idea" data-nb-ref-number="99" id="idea99" data-nb-words="70" data-nb-chars="421">Gervaisa zatím prala barevné prádlo v&nbsp;horké mýdlové vodě, která jí&nbsp;zbyla z&nbsp;bílého prádla. Když byla hotová, přitáhla si&nbsp;dřevěnou kozu a&nbsp;přehodila přes ni&nbsp;všechny kusy, pod nimiž se&nbsp;na&nbsp;zemi dělaly namodralé louže. Za&nbsp;ní&nbsp;tekla z&nbsp;kohoutku studená voda do&nbsp;veliké kádě, zapuštěné do&nbsp;podlahy a&nbsp;přepažené dvěma dřevěnými tyčemi na&nbsp;položení prádla. Nahoře ve&nbsp;vzduchu visely další dvě latě, na&nbsp;nichž se&nbsp;prádlo nechávalo odkapávat.</span></p>
        <p class="chunk" data-nb-ref-number="100" data-nb-words="20" data-nb-chars="120"><span class="idea" data-nb-ref-number="100" id="idea100" data-nb-words="20" data-nb-chars="120">„Tak už&nbsp;s&nbsp;tím budeme hotovy; zaplaťpánbůh!“ ozvala se&nbsp;paní Bochová. „Zůstanu tu&nbsp;ještě a&nbsp;pomůžu vám to&nbsp;všechno vyždímat.“</span></p>
        <p class="chunk" data-nb-ref-number="101" data-nb-words="27" data-nb-chars="177"><span class="idea" data-nb-ref-number="101" id="idea101" data-nb-words="27" data-nb-chars="177">„Ale vždyť to&nbsp;není ani třeba, děkuju vám!“ odpověděla mladá žena, která oběma rukama vymačkávala a&nbsp;máchala barevné prádlo v&nbsp;čisté vodě. „Kdybych měla prostěradla, neřekla bych.“</span></p>
        <p class="chunk" data-nb-ref-number="102" data-nb-words="58" data-nb-chars="363"><span class="idea" data-nb-ref-number="102" id="idea102" data-nb-words="58" data-nb-chars="363">Přece jen však musela od&nbsp;domovnice přijmout pomoc. Ždímaly zrovna spolu, každá na&nbsp;jednom konci, Gervaisinu sukni, sepraný vlněný cár neurčité hnědé barvy, z&nbsp;něhož crčela nažloutlá voda, když tu&nbsp;paní Bochová najednou vykřikla: „I&nbsp;koukejme se! Dlouhá Virgínie…! Co&nbsp;tahle tady chce? Jde si&nbsp;sem vyprat těch svejch pár hadříků, co&nbsp;se&nbsp;jí&nbsp;vejdou do&nbsp;svázanýho kapesníku?“</span></p>
        <p class="chunk" data-nb-ref-number="103" data-nb-words="83" data-nb-chars="502"><span class="idea" data-nb-ref-number="103" id="idea103" data-nb-words="83" data-nb-chars="502">Gervaisa rychle zvedla hlavu. Virgínie byla si&nbsp;tak stejně stará, ale větší než ona, černovlasá a&nbsp;hezká, třebaže měla trochu protáhlý obličej. Měla na&nbsp;sobě staré černé šaty s&nbsp;volány a&nbsp;na krku červenou stužku; vlasy měla pečlivě načesané do&nbsp;drdolu přichyceného modrou žinylkovou síťkou. Uprostřed uličky se&nbsp;na&nbsp;chvilku zastavila a&nbsp;přivřela oči, jako by&nbsp;někoho hledala; když uviděla Gervaisu, prošla kolem ní&nbsp;s&nbsp;nosem vzhůru, vyzývavě se&nbsp;pohupujíc v&nbsp;bocích, a&nbsp;postavila se&nbsp;do&nbsp;stejné řady jen o&nbsp;pět míst dál.</span></p>
        <p class="chunk" data-nb-ref-number="104" data-nb-words="84" data-nb-chars="491"><span class="idea" data-nb-ref-number="104" id="idea104" data-nb-words="84" data-nb-chars="491">„Co tak najednou!“ pokračovala Bochová potichu. „Jakživa si&nbsp;sama nevypere ani límeček… Však to&nbsp;je&nbsp;taky plundra líná, to&nbsp;vám teda povím! Švadlena, ale nezašije si&nbsp;ani bačkoru! A&nbsp;ta její sestra, Adéla, leštička stříbra, jakbysmet! Chodí do&nbsp;práce jednou za&nbsp;uherskej měsíc! Přišlo to&nbsp;bůhvíodkud, nemá to&nbsp;ani tátu, ani mámu, bůhvíčím se&nbsp;to&nbsp;živí, a&nbsp;kdybych vám měla povídat… Co&nbsp;to&nbsp;tam jenom drbe? Aha, spodničku! Člověku by&nbsp;se&nbsp;z&nbsp;toho udělalo nanic. Ta&nbsp;už&nbsp;toho asi musela zažít, ta&nbsp;její spodnička!“</span></p>
        <p class="chunk" data-nb-ref-number="105" data-nb-words="114" data-nb-chars="703"><span class="idea" data-nb-ref-number="105" id="idea105" data-nb-words="114" data-nb-chars="703">Bochová se&nbsp;pochopitelně chtěla Gervaise zavděčit. Ale pravda bylo, že&nbsp;se&nbsp;často nechávala od&nbsp;Adély a&nbsp;Virgínie hostit kávou, když měly holky peníze. Gervaisa na&nbsp;to&nbsp;nic neřekla; pospíchala, ruce jí&nbsp;horečně pracovaly. Rozdělala si&nbsp;právě modřidlo v&nbsp;malém škopku stojícím na&nbsp;třech nohách. Namáčela bílé kusy a&nbsp;chvilku je&nbsp;každý máchala ve&nbsp;zbarvené vodě, jejíž hladina se&nbsp;leskla jako nalakovaná; potom je&nbsp;lehce vyždímala a&nbsp;přehazovala vedle sebe přes dřevěné latě. Po&nbsp;celou tu&nbsp;dobu se&nbsp;schválně obracela k&nbsp;Virgínii zády. Ale slyšela, jak se&nbsp;jízlivě pochichtává, a&nbsp;cítila v&nbsp;zádech její vyzývavé pohledy. Virgínie ji&nbsp;sem zřejmě přišla jen dráždit. Jednu chvíli se&nbsp;Gervaisa otočila a&nbsp;obě se&nbsp;na&nbsp;sebe upřeně podívaly.</span></p>
        <p class="chunk" data-nb-ref-number="106" data-nb-words="26" data-nb-chars="155"><span class="idea" data-nb-ref-number="106" id="idea106" data-nb-words="26" data-nb-chars="155">„Nechte ji&nbsp;být!“ zašeptala paní Bochová. „Přece si&nbsp;s&nbsp;ní nevjedete do&nbsp;vlasů…! Vždyť vám povídám, že&nbsp;to&nbsp;nestojí za&nbsp;rozčilování. Tahleta, to&nbsp;přece není vona!“</span></p>
        <p class="chunk" data-nb-ref-number="107" data-nb-words="16" data-nb-chars="94"><span class="idea" data-nb-ref-number="107" id="idea107" data-nb-words="16" data-nb-chars="94">Tu&nbsp;najednou, když už&nbsp;Gervaisa věšela poslední kus prádla, se&nbsp;u&nbsp;vchodu do&nbsp;prádelny ozval smích.</span></p>
        <p class="chunk" data-nb-ref-number="108" data-nb-words="12" data-nb-chars="69"><span class="idea" data-nb-ref-number="108" id="idea108" data-nb-words="12" data-nb-chars="69">„Nějací dva kluci se&nbsp;tady shánějí po&nbsp;mamince!“ křikl ode dveří Karel.</span></p>
        <p class="chunk" data-nb-ref-number="109" data-nb-words="67" data-nb-chars="413"><span class="idea" data-nb-ref-number="109" id="idea109" data-nb-words="67" data-nb-chars="413">Všechny ženské se&nbsp;otočily. Gervaisa poznala Klaudia a&nbsp;Štěpána. Jakmile ji&nbsp;uviděli, rozběhli se&nbsp;k&nbsp;ní přímo přes louže a&nbsp;capali po&nbsp;dlaždicích podpatky nedošněrovaných bot. Starší Klaudius vedl mladšího bratříčka za&nbsp;ruku. Pradleny na&nbsp;ně&nbsp;mazlivě volaly, jak šli kolem, trochu ustrašení, ale přesto se&nbsp;pokoušející usmívat. Když došli k&nbsp;matce, zůstali před ní&nbsp;stát a&nbsp;zvedli k&nbsp;ní plavé hlavičky; pořád se&nbsp;drželi za&nbsp;ruce.</span></p>
        <p class="chunk" data-nb-ref-number="110" data-nb-words="7" data-nb-chars="45"><span class="idea" data-nb-ref-number="110" id="idea110" data-nb-words="7" data-nb-chars="45">„To vás posílá tatínek?“ zeptala se&nbsp;Gervaisa.</span></p>
        <p class="chunk" data-nb-ref-number="111" data-nb-words="24" data-nb-chars="148"><span class="idea" data-nb-ref-number="111" id="idea111" data-nb-words="24" data-nb-chars="148">Ale když se&nbsp;shýbla, aby zavázala Štěpánovi tkaničky, uviděla, že&nbsp;Klaudius houpá na&nbsp;prstě klíčem, na&nbsp;němž visel měděný štítek s&nbsp;číslem jejich pokoje.</span></p>
        <p class="chunk" data-nb-ref-number="112" data-nb-words="9" data-nb-chars="49"><span class="idea" data-nb-ref-number="112" id="idea112" data-nb-words="9" data-nb-chars="49">„Tak ty&nbsp;mi&nbsp;neseš klíč?“ podivila se. „A&nbsp;pročpak?“</span></p>
        <p class="chunk" data-nb-ref-number="113" data-nb-words="20" data-nb-chars="128"><span class="idea" data-nb-ref-number="113" id="idea113" data-nb-words="20" data-nb-chars="128">Když viděl chlapec klíč, jako by&nbsp;se&nbsp;teprve upamatoval, proč vlastně přišel, a&nbsp;řekl nahlas pronikavým hláskem: „Tatínek je&nbsp;pryč.“</span></p>
        <p class="chunk" data-nb-ref-number="114" data-nb-words="14" data-nb-chars="60"><span class="idea" data-nb-ref-number="114" id="idea114" data-nb-words="14" data-nb-chars="60">„To asi šel pro něco k&nbsp;obědu a&nbsp;poslal vás sem pro mne, viď?“</span></p>
        <p class="chunk" data-nb-ref-number="115" data-nb-words="38" data-nb-chars="218"><span class="idea" data-nb-ref-number="115" id="idea115" data-nb-words="38" data-nb-chars="218">Klaudius se&nbsp;podíval na&nbsp;bratříčka a&nbsp;zaváhal, jako by&nbsp;najednou nevěděl, jak dál. Pak ze&nbsp;sebe jedním dechem vychrlil: „Tatínek je&nbsp;pryč… Vyskočil z&nbsp;postele, dal si&nbsp;všechny věci do&nbsp;kufru, kufr odnes dolů do&nbsp;kočáru a&nbsp;odjel…“</span></p>
        <p class="chunk" data-nb-ref-number="116" data-nb-words="47" data-nb-chars="281"><span class="idea" data-nb-ref-number="116" id="idea116" data-nb-words="47" data-nb-chars="281">Gervaisa, skrčená na&nbsp;bobku, pomalu vstala, v&nbsp;obličeji bílá jako stěna; přitiskla si&nbsp;ruce na&nbsp;tváře a&nbsp;na spánky, jako by&nbsp;se&nbsp;jí&nbsp;měla hlava rozskočit. Nemohla ze&nbsp;sebe vypravit jediné souvislé slovo, jen pořád vzdychala stále stejným tónem: „Ach, bože můj…! Ach, bože…! Ach, bože můj…!“</span></p>
        <p class="chunk" data-nb-ref-number="117" data-nb-words="14" data-nb-chars="99"><span class="idea" data-nb-ref-number="117" id="idea117" data-nb-words="14" data-nb-chars="99">Paní Bochová mezitím zpovídala chlapce sama, celá šťastná, že&nbsp;se&nbsp;přinatrefila k&nbsp;takovéhle události.</span></p>
        <p class="chunk" data-nb-ref-number="118" data-nb-words="32" data-nb-chars="175"><span class="idea" data-nb-ref-number="118" id="idea118" data-nb-words="32" data-nb-chars="175">„No tak, chlapečku, musíš pěkně říct, jak to&nbsp;bylo… To&nbsp;on&nbsp;zamkl dveře a&nbsp;poslal vás s&nbsp;tím klíčem, viď?“ A&nbsp;potichu pošeptala Klaudiovi do&nbsp;ucha: „Seděla tam v&nbsp;kočáře nějaká paní?“</span></p>
        <p class="chunk" data-nb-ref-number="119" data-nb-words="24" data-nb-chars="152"><span class="idea" data-nb-ref-number="119" id="idea119" data-nb-words="24" data-nb-chars="152">Ale kluk byl celý popletený. Jen ještě jednou opakoval vítězoslavně všechno od&nbsp;začátku: „Vyskočil z&nbsp;postele, zabalil si&nbsp;všechno do&nbsp;kufru a&nbsp;potom odjel…“</span></p>
        <p class="chunk" data-nb-ref-number="120" data-nb-words="21" data-nb-chars="124"><span class="idea" data-nb-ref-number="120" id="idea120" data-nb-words="21" data-nb-chars="124">Paní Bochová ho&nbsp;tedy nechala být; Klaudius odvlekl bratříčka ke&nbsp;kohoutku a&nbsp;oba si&nbsp;tam začali hrát, zavírali a&nbsp;pouštěli vodu.</span></p>
        <p class="chunk" data-nb-ref-number="121" data-nb-words="58" data-nb-chars="336"><span class="idea" data-nb-ref-number="121" id="idea121" data-nb-words="58" data-nb-chars="336">Gervaisa nebyla schopná ani plakat. Myslela, že&nbsp;se&nbsp;snad zadusí; stála zády opřená o&nbsp;káď a&nbsp;ruce měla pořád na&nbsp;obličeji. Tělo se&nbsp;jí&nbsp;otřásalo krátkými záchvěvy. Chvílemi se&nbsp;jí&nbsp;vydral z&nbsp;hrudi dlouhý vzdech. Tiskla si&nbsp;stále silněji pěsti na&nbsp;oči, jako by&nbsp;chtěla, aby všechno zahalila tma zapomnění. Připadalo jí, jako by&nbsp;padala do&nbsp;černé jámy.</span></p>
        <p class="chunk" data-nb-ref-number="122" data-nb-words="9" data-nb-chars="54"><span class="idea" data-nb-ref-number="122" id="idea122" data-nb-words="9" data-nb-chars="54">„No tak, děvenko, no&nbsp;tak!“ domlouvala jí&nbsp;paní Bochová.</span></p>
        <p class="chunk" data-nb-ref-number="123" data-nb-words="29" data-nb-chars="183"><span class="idea" data-nb-ref-number="123" id="idea123" data-nb-words="29" data-nb-chars="183">„Kdybyste věděla!“ vypravila ze&nbsp;sebe konečně Gervaisa potichu. „Kdybyste věděla! Poslal mě&nbsp;dneska ráno vodnýst do&nbsp;zastavárny mou šálu a&nbsp;mou košili, tak to&nbsp;aby moh zaplatit ten kočár…“</span></p>
        <p class="chunk" data-nb-ref-number="124" data-nb-words="27" data-nb-chars="153"><span class="idea" data-nb-ref-number="124" id="idea124" data-nb-words="27" data-nb-chars="153">A&nbsp;rozplakala se. Ta&nbsp;vzpomínka na&nbsp;zastavárnu jí&nbsp;vybavila celý ranní výstup v&nbsp;novém světle a&nbsp;uvolnila průchod vzlykům, které se&nbsp;jí&nbsp;až&nbsp;dosud dusily v&nbsp;hrdle.</span></p>
        <p class="chunk" data-nb-ref-number="125" data-nb-words="37" data-nb-chars="238"><span class="idea" data-nb-ref-number="125" id="idea125" data-nb-words="37" data-nb-chars="238">Ta&nbsp;ranní cesta do&nbsp;zastavárny pro ni&nbsp;byla největší pohana, nejbolestivější připomínka v&nbsp;celém jejím beznadějném zármutku. Slzy se&nbsp;jí&nbsp;řinuly po&nbsp;bradě, kterou si&nbsp;už&nbsp;předtím smáčela mokrýma rukama, a&nbsp;nepomyslela ani na&nbsp;to, vytáhnout kapesník.</span></p>
        <p class="chunk" data-nb-ref-number="126" data-nb-words="63" data-nb-chars="363"><span class="idea" data-nb-ref-number="126" id="idea126" data-nb-words="63" data-nb-chars="363">„Mějte rozum a&nbsp;buďte zticha, dívají se&nbsp;na&nbsp;vás!“ opakovala pořád paní Bochová a&nbsp;horlivě ji&nbsp;utěšovala. „Copak to&nbsp;stojí za&nbsp;to, takhle se&nbsp;trápit kvůli jednomu mužskýmu…? Tak vy&nbsp;jste ho, chudinko, měla pořád ráda, viďte? Ještě před chvílí jste na&nbsp;něho byla tak nabroušená, a&nbsp;teď ho&nbsp;najednou oplakáváte, div že&nbsp;vám to&nbsp;srdce neutrhne… Božínku, jsme my&nbsp;to&nbsp;ženský hloupý!“</span></p>
        <p class="chunk" data-nb-ref-number="127" data-nb-words="203" data-nb-chars="1117"><span class="idea" data-nb-ref-number="127" id="idea127" data-nb-words="203" data-nb-chars="1117">Pak se&nbsp;snažila být mateřská: „Taková mladá a&nbsp;hezká holka jako vy, že&nbsp;se&nbsp;nestydíte…! No, tak teď už&nbsp;vám můžu povědět všechno, viďte? Když jsem byla dneska ráno u&nbsp;vás pod oknem, pamatujete se, tak to&nbsp;už&nbsp;jsem něco takovýho tušila… Představte si, včera v&nbsp;noci, když šla Adéla domů, slyšela jsem s&nbsp;ní taky nějaký mužský kroky. To&nbsp;se&nbsp;ví, chtěla jsem vědět, kdo to&nbsp;je, a&nbsp;tak jsem vykoukla na&nbsp;schodiště. Ta&nbsp;vosoba už&nbsp;byla ve&nbsp;druhým poschodí, ale poznala jsem s&nbsp;určitostí svrchník pana Lantiera. Dneska ráno na&nbsp;něho číhal můj manžel a&nbsp;viděl ho, jak jde klidně dolů… S&nbsp;Adélou, rozumíte. Virgínie má&nbsp;teď ňákýho lepšího pána a&nbsp;chodí k&nbsp;němu dvakrát za&nbsp;tejden. Jenomže mi&nbsp;to&nbsp;stejně neštymuje, nic pořádnýho v&nbsp;tom nebude, protože holky mají dohromady jen jeden pokoj s&nbsp;přístěnkem a&nbsp;nevím, kde ta&nbsp;Virgínie mohla spát.“ Na&nbsp;chvilku zmlkla, ohlédla se&nbsp;a&nbsp;hned zas tlumeně pokračovala tím svým hrubým hlasem: „Má z&nbsp;toho legraci, když vás vidí plakat, ohava jedna bezcitná! Krk bych na&nbsp;to&nbsp;vsadila, že&nbsp;to&nbsp;její praní je&nbsp;jenom komedie… Posadila je&nbsp;voba do&nbsp;kočáru a&nbsp;teď se&nbsp;sem přišla podívat, aby jim mohla povědět, jak jste se&nbsp;na&nbsp;to&nbsp;tvářila.“</span></p>
        <p class="chunk" data-nb-ref-number="128" data-nb-words="65" data-nb-chars="385"><span class="idea" data-nb-ref-number="128" id="idea128" data-nb-words="65" data-nb-chars="385">Gervaisa si&nbsp;odkryla oči a&nbsp;podívala se. Když před sebou uviděla Virgínii uprostřed hloučku ženských, jak jim potichu něco říká a&nbsp;přitom se&nbsp;na&nbsp;ni&nbsp;vyzývavě dívá, dostala najednou šílený vztek. Natáhla ruce a&nbsp;zatápala kolem sebe po&nbsp;zemi, jako by&nbsp;něco hledala; po&nbsp;celém těle se&nbsp;třásla; udělala pár kroků, nahmatala plný kbelík, popadla jej oběma rukama a&nbsp;vší silou ho&nbsp;vychrstla na&nbsp;Virgínii.</span></p>
        <p class="chunk" data-nb-ref-number="129" data-nb-words="54" data-nb-chars="357"><span class="idea" data-nb-ref-number="129" id="idea129" data-nb-words="54" data-nb-chars="357">„Co to&nbsp;děláš, děvko ztřeštěná!“ křikla dlouhá holka. Uskočila nazpátek, takže jí&nbsp;to&nbsp;postříkalo jen boty. Mezitím se&nbsp;však celá prádelna, už&nbsp;chvíli vzrušená Gervaisiným výbuchem pláče, shlukla kolem nich; všechny ženské chtěly vidět, jak se&nbsp;budou prát. Pradleny, dojídající svačinu, vylezly na&nbsp;okolní kádě. Přibíhaly další, s&nbsp;rukama od&nbsp;mýdla. Utvořil se&nbsp;kruh.</span></p>
        <p class="chunk" data-nb-ref-number="130" data-nb-words="11" data-nb-chars="80"><span class="idea" data-nb-ref-number="130" id="idea130" data-nb-words="11" data-nb-chars="80">„Děvko jedna!“ opakovala dlouhá Virgínie. „Co ji&nbsp;to&nbsp;popadlo, ženskou bláznivou!“</span></p>
        <p class="chunk" data-nb-ref-number="131" data-nb-words="62" data-nb-chars="369"><span class="idea" data-nb-ref-number="131" id="idea131" data-nb-words="62" data-nb-chars="369">Gervaisa stála s&nbsp;vysunutou bradou a&nbsp;křečovitým obličejem, staženým vzteky; nezmohla se&nbsp;na&nbsp;odpověď, protože se&nbsp;ještě nenaučila mít pařížskou proříznutou vyřídilku. Dlouhé Virgínii jela huba dál: „I&nbsp;heleme se! Už&nbsp;jí&nbsp;to&nbsp;nevoní běhat po&nbsp;venkově, nebylo tomu ani dvanáct, a&nbsp;už se&nbsp;to&nbsp;válelo s&nbsp;vojákama, nechalo to&nbsp;jednu nohu doma na&nbsp;vesnici… Uhnila jí&nbsp;asi na&nbsp;hnoji, ta&nbsp;noha…“</span></p>
        <p class="chunk" data-nb-ref-number="132" data-nb-words="81" data-nb-chars="438"><span class="idea" data-nb-ref-number="132" id="idea132" data-nb-words="81" data-nb-chars="438">Ozval se&nbsp;smích. Virgínie, rozpálená tím úspěchem, popošla o&nbsp;dva kroky blíž, vypjala se&nbsp;v&nbsp;celé své výšce a&nbsp;vykřikovala ještě hlasitěji: „No, pojď jenom blíž, ať&nbsp;ti&nbsp;to&nbsp;ukážu! Já&nbsp;s&nbsp;tebou zatočím! Di&nbsp;si&nbsp;votravovat jinam, a&nbsp;ne tady nás… Dyť já&nbsp;ji&nbsp;vůbec neznám, tudle ženskou! Ale kdyby se&nbsp;do&nbsp;mě&nbsp;byla strefila, to&nbsp;byste koukaly, jak bych jí&nbsp;vyhrnula sukně. Dyť sem jí&nbsp;nic neudělala. Ať&nbsp;řekne, co&nbsp;sem jí&nbsp;udělala… No, uličnice, co&nbsp;ti&nbsp;kdo udělal?“</span></p>
        <p class="chunk" data-nb-ref-number="133" data-nb-words="24" data-nb-chars="150"><span class="idea" data-nb-ref-number="133" id="idea133" data-nb-words="24" data-nb-chars="150">„Jen nepovídejte!“ vykoktala ze&nbsp;sebe Gervaisa. „Však vy&nbsp;dobře víte… Viděli včera večer mýho muže… A&nbsp;buďte zticha, nebo vás zaškrtím, to&nbsp;vám přísahám!“</span></p>
        <p class="chunk" data-nb-ref-number="134" data-nb-words="73" data-nb-chars="407"><span class="idea" data-nb-ref-number="134" id="idea134" data-nb-words="73" data-nb-chars="407">„Prej jejího muže! No&nbsp;to&nbsp;se&nbsp;teda povedlo…! Tadle panička a&nbsp;muže! Jako dyby takovýhle nemehlo mohlo mít ňákýho muže… Copak já&nbsp;za&nbsp;to&nbsp;můžu, že&nbsp;tě&nbsp;nechal? Eště řekni, že&nbsp;sem ti&nbsp;ho&nbsp;ukradla. Můžeš mě&nbsp;prohledat… Chceš teda, abych ti&nbsp;to&nbsp;řekla? Měl tě&nbsp;už&nbsp;plný zuby, ten tvůj mužskej! Byl na&nbsp;tebe až&nbsp;moc hodnej… Měl aspoň známku na&nbsp;vobojku? Nenašel tady někdo muže týdletý paničky…? Poctivej nálezce dostane vodměnu…“</span></p>
        <p class="chunk" data-nb-ref-number="135" data-nb-words="28" data-nb-chars="155"><span class="idea" data-nb-ref-number="135" id="idea135" data-nb-words="28" data-nb-chars="155">Znovu se&nbsp;ozval smích. Gervaisa opakovala skoro šeptem pořád jenom: „Však vy&nbsp;dobře víte… Však vy&nbsp;dobře víte… To&nbsp;vaše sestra za&nbsp;to&nbsp;může, ale já&nbsp;ji&nbsp;zaškrtím…“</span></p>
        <p class="chunk" data-nb-ref-number="136" data-nb-words="61" data-nb-chars="323"><span class="idea" data-nb-ref-number="136" id="idea136" data-nb-words="61" data-nb-chars="323">„Jo, eště si&nbsp;bude votírat hubu vo&nbsp;moji sestru!“ pokračovala posměšně Virgínie. „Aha, tak prej za&nbsp;to&nbsp;může moje sestra! Nakonec je&nbsp;to&nbsp;možný, moje sestra je&nbsp;jiná šťabajzna než ty… Ale co&nbsp;je&nbsp;mi&nbsp;do&nbsp;toho? To&nbsp;už&nbsp;si&nbsp;tady člověk nemůže ani v&nbsp;klidu vyprat prádlo? A&nbsp;vůbec, dej mi&nbsp;pokoj, rozumíš, protože teď už&nbsp;toho mám akorát dost.“</span></p>
        <p class="chunk" data-nb-ref-number="137" data-nb-words="100" data-nb-chars="569"><span class="idea" data-nb-ref-number="137" id="idea137" data-nb-words="100" data-nb-chars="569">Ale po&nbsp;několika úderech plácačkou se&nbsp;sama zas vrátila zpátky, unesená vztekem, zpitá nadávkami. A&nbsp;po krátkém odmlčení spustila potřetí: „No tak, prosím, je&nbsp;to&nbsp;moje sestra. Už&nbsp;seš teda spokojená…? Můžou na&nbsp;sobě voči nechat. Dybys je&nbsp;viděla, jak se&nbsp;cukrujou…! A&nbsp;tebe nechal i&nbsp;s&nbsp;těma parchantama. Jo, pěkný hajzlíci, ve&nbsp;ksichtu je&nbsp;to&nbsp;samej strup! Jednoho máš s&nbsp;četníkem, žejo? A&nbsp;tři další jsi nechala pochcípat, abys toho sem nemusela tolik tahat s&nbsp;sebou… To&nbsp;všechno víme vod toho tvýho Lantiera. A&nbsp;povídal eště jiný pěkný věci, jen co&nbsp;je&nbsp;pravda, dyť už&nbsp;tě&nbsp;měl plný zuby!“</span></p>
        <p class="chunk" data-nb-ref-number="138" data-nb-words="15" data-nb-chars="103"><span class="idea" data-nb-ref-number="138" id="idea138" data-nb-words="15" data-nb-chars="103">„Svině! Svině! Svině!“ zaječela Gervaisa, bez sebe vzteky, a&nbsp;celým tělem jí&nbsp;znovu zalomcovala zuřivost.</span></p>
        <p class="chunk" data-nb-ref-number="139" data-nb-words="24" data-nb-chars="142"><span class="idea" data-nb-ref-number="139" id="idea139" data-nb-words="24" data-nb-chars="142">Otočila se, znovu zatápala po&nbsp;zemi, ale nahmátla jen malý škopek, popadla jej tedy za&nbsp;nohy a&nbsp;vychrstla modrou vodu Virgínii přímo do&nbsp;obličeje.</span></p>
        <p class="chunk" data-nb-ref-number="140" data-nb-words="22" data-nb-chars="140"><span class="idea" data-nb-ref-number="140" id="idea140" data-nb-words="22" data-nb-chars="140">„Mrcha! Dyť mi&nbsp;zničila šaty!“ křičela Virgínie, která měla celé rameno zmáčené a&nbsp;levou ruku nabarvenou na&nbsp;modro. „Počkej, ty&nbsp;jedna kanálie!“</span></p>
        <p class="chunk" data-nb-ref-number="141" data-nb-words="61" data-nb-chars="353"><span class="idea" data-nb-ref-number="141" id="idea141" data-nb-words="61" data-nb-chars="353">A&nbsp;také popadla kbelík a&nbsp;vychrstla ho&nbsp;na&nbsp;Gervaisu. Tak začala strašná bitva. Běhaly obě podél řady necek, sbíraly všechna plná vědra, vracely se&nbsp;zpátky a&nbsp;vylévaly si&nbsp;je&nbsp;na&nbsp;hlavu. A&nbsp;každou tu&nbsp;potupu doprovázely křikem a&nbsp;nadávkami. Teď už&nbsp;i&nbsp;Gervaisa oplácela stejnou mincí: „Tumáš, ty&nbsp;cundro! Aspoň ti&nbsp;to&nbsp;zchladí ten tvůj zadek, nebudeš s&nbsp;ním tolik vrtět!“</span></p>
        <p class="chunk" data-nb-ref-number="142" data-nb-words="16" data-nb-chars="88"><span class="idea" data-nb-ref-number="142" id="idea142" data-nb-words="16" data-nb-chars="88">„Mrcho vyválená v&nbsp;močůvce! Já&nbsp;ti&nbsp;poleju tu&nbsp;tvou špínu! Aspoň se&nbsp;jednou v&nbsp;životě umeješ!“</span></p>
        <p class="chunk" data-nb-ref-number="143" data-nb-words="9" data-nb-chars="53"><span class="idea" data-nb-ref-number="143" id="idea143" data-nb-words="9" data-nb-chars="53">„Jo, jo, však já&nbsp;tě&nbsp;vopláchnu, ty&nbsp;bidlo nevymáchaný!“</span></p>
        <p class="chunk" data-nb-ref-number="144" data-nb-words="21" data-nb-chars="101"><span class="idea" data-nb-ref-number="144" id="idea144" data-nb-words="21" data-nb-chars="101">„A&nbsp;tumáš taky na&nbsp;tu&nbsp;svou hubu, ať&nbsp;si&nbsp;ji&nbsp;vyrácháš, než pudeš večír postávat na&nbsp;roh a&nbsp;čekat na&nbsp;mužský!“</span></p>
        <p class="chunk" data-nb-ref-number="145" data-nb-words="160" data-nb-chars="903"><span class="idea" data-nb-ref-number="145" id="idea145" data-nb-words="160" data-nb-chars="903">Nakonec si&nbsp;běhaly pro vodu ke&nbsp;kohoutkům, a&nbsp;než se&nbsp;jim kbelíky naplnily, pokřikovaly na&nbsp;sebe dál sprosté nadávky. První kbelíky, špatně mířené, šly skoro vedle. Ale pomalu dostávaly obě cvik. Virgínie první dostala plný zásah přímo do&nbsp;obličeje. Voda jí&nbsp;stekla za&nbsp;krk, řinula se&nbsp;jí&nbsp;po&nbsp;prsou a&nbsp;po zádech a&nbsp;dole jí&nbsp;crčela zpod sukní. Ještě se&nbsp;z&nbsp;toho nevzpamatovala, když už&nbsp;ji&nbsp;druhý proud zasáhl ze&nbsp;strany jako veliká facka na&nbsp;levé ucho a&nbsp;promáčel jí&nbsp;drdol, který se&nbsp;rozmotal jako provázek. Gervaisa dostala nejprve zásah do&nbsp;nohou, jedno vědro jí&nbsp;zalilo vodou boty a&nbsp;vyšplíchlo až&nbsp;na&nbsp;stehna; dvě další ji&nbsp;celou promáčely v&nbsp;bocích. Ostatně brzo se&nbsp;už&nbsp;zásahy nedaly ani počítat. Obě byly promáčené od&nbsp;hlavy až&nbsp;k&nbsp;patě, blůzky se&nbsp;jim lepily na&nbsp;ramena a&nbsp;sukně měly připláclé na&nbsp;bocích, vypadaly najednou hubené, byly celé zkřehlé, zuby jim drkotaly a&nbsp;ze všech stran z&nbsp;nich crčela voda jako z&nbsp;deštníků při lijáku.</span></p>
        <p class="chunk" data-nb-ref-number="146" data-nb-words="11" data-nb-chars="66"><span class="idea" data-nb-ref-number="146" id="idea146" data-nb-words="11" data-nb-chars="66">„Že sou ale legrační, co?“ ozval se&nbsp;chraplavý hlas jedné pradleny.</span></p>
        <p class="chunk" data-nb-ref-number="147" data-nb-words="105" data-nb-chars="645"><span class="idea" data-nb-ref-number="147" id="idea147" data-nb-words="105" data-nb-chars="645">Celá prádelna se&nbsp;ohromně bavila. Ženské trochu ustoupily, aby je&nbsp;to&nbsp;náhodou nepostříkalo také, a&nbsp;do šplouchavých zvuků vylévaných věder se&nbsp;ozývalo povzbuzování, potlesk a&nbsp;všelijaké vtipy. Po&nbsp;zemi už&nbsp;kaluže nestačily odtékat a&nbsp;obě ženy se&nbsp;brodily po&nbsp;kotníky ve&nbsp;vodě. Najednou se&nbsp;Virgínie pokusila o&nbsp;zrádnou léčku; popadla kbelík vařící vody na&nbsp;praní, kterou si&nbsp;dala přinést jedna její sousedka, a&nbsp;celý ho&nbsp;vychrstla. Ozval se&nbsp;výkřik. Všichni mysleli, že&nbsp;je&nbsp;Gervaisa celá opařená. Ale šplíchlo jí&nbsp;to&nbsp;jen trochu na&nbsp;levou nohu. Gervaisa, rozzuřená tou bolestí, za&nbsp;to&nbsp;hodila prázdný kbelík, který držela v&nbsp;ruce, vší silou Virgínii pod nohy, až&nbsp;upadla.</span></p>
        <p class="chunk" data-nb-ref-number="148" data-nb-words="11" data-nb-chars="72"><span class="idea" data-nb-ref-number="148" id="idea148" data-nb-words="11" data-nb-chars="72">Všechny pradleny začaly křičet jedna přes druhou: „Dyť jí&nbsp;zlámala nohu!“</span></p>
        <p class="chunk" data-nb-ref-number="149" data-nb-words="8" data-nb-chars="44"><span class="idea" data-nb-ref-number="149" id="idea149" data-nb-words="8" data-nb-chars="44">„Má recht! Však ji&nbsp;ta&nbsp;druhá chtěla vopařit!“</span></p>
        <p class="chunk" data-nb-ref-number="150" data-nb-words="13" data-nb-chars="83"><span class="idea" data-nb-ref-number="150" id="idea150" data-nb-words="13" data-nb-chars="83">„A&nbsp;nakonec je&nbsp;vlastně ta&nbsp;blondýna v&nbsp;právu, jestli jí&nbsp;dovopravdy přebraly mužskýho!“</span></p>
        <p class="chunk" data-nb-ref-number="151" data-nb-words="78" data-nb-chars="467"><span class="idea" data-nb-ref-number="151" id="idea151" data-nb-words="78" data-nb-chars="467">Paní Bochová se&nbsp;křižovala a&nbsp;spínala ruce. Z&nbsp;opatrnosti zalezla mezi dvoje necky a&nbsp;oba chlapci, Klaudius i&nbsp;Štěpán, se&nbsp;jí&nbsp;drželi za&nbsp;sukně; byli k&nbsp;smrti vyděšeni, zalykali se&nbsp;pláčem a&nbsp;ustavičně volali hlasem přerývaným vzlyky: „Maminko! Maminko!“ Když Bochová viděla, že&nbsp;Virgínie leží na&nbsp;zemi, přiběhla k&nbsp;Gervaise, táhla ji&nbsp;za&nbsp;sukni pryč a&nbsp;domlouvala jí: „Prosím vás, pojďte domů, mějte rozum… Jsem už&nbsp;z&nbsp;toho celá pryč, namouduši! Kdo to&nbsp;jaktěživ viděl, takhle se&nbsp;rvát.“</span></p>
        <p class="chunk" data-nb-ref-number="152" data-nb-words="208" data-nb-chars="1205"><span class="idea" data-nb-ref-number="152" id="idea152" data-nb-words="208" data-nb-chars="1205">Ale ucouvla a&nbsp;honem se&nbsp;zas běžela i&nbsp;s&nbsp;dětmi schovat mezi necky. Virgínie totiž vstala a&nbsp;skočila na&nbsp;Gervaisu. Popadla ji&nbsp;za&nbsp;krk a&nbsp;chtěla ji&nbsp;zaškrtit. Gervaisa se&nbsp;prudkým trhnutím vyprostila a&nbsp;pověsila se&nbsp;jí&nbsp;na&nbsp;rozmotaný drdol, jako by&nbsp;jí&nbsp;chtěla utrhnout hlavu. A&nbsp;rvačka se&nbsp;rozpoutala znovu, tentokrát mlčky, bez jediného výkřiku, bez nadávek. Nepopadly se&nbsp;do&nbsp;křížku, ale zaťatými prsty si&nbsp;útočily na&nbsp;obličej, štípaly a&nbsp;škrábaly všechno, co&nbsp;jim přišlo do&nbsp;ruky. Červená stužka a&nbsp;modrá žinylková síťka dlouhé Virgínie spadly urvané na&nbsp;zem, živůtek u&nbsp;krku jí&nbsp;praskl a&nbsp;ukázala se&nbsp;nahá kůže, celý kus ramene. Gervaisa už&nbsp;měla utržený celý rukáv u&nbsp;bílého kabátku, nevěděla ani jak, a&nbsp;velkou trhlinou v&nbsp;košili jí&nbsp;bylo vidět rýhu na&nbsp;holých zádech. Cáry létaly kolem dokola. Krev se&nbsp;objevila nejdřív na&nbsp;Gervaise, od&nbsp;úst se&nbsp;jí&nbsp;až&nbsp;pod bradu táhly tři dlouhé škrábance; chránila si&nbsp;oči a&nbsp;při každé ráně je&nbsp;přivírala, aby jí&nbsp;je&nbsp;ta&nbsp;holka nevyškrábala. Virgínii ještě krev netekla. Gervaisa jí&nbsp;mířila především na&nbsp;uši a&nbsp;soptěla už&nbsp;vzteky, že&nbsp;ji&nbsp;za&nbsp;ně&nbsp;pořád nemůže chytit, když se&nbsp;jí&nbsp;konečně podařilo popadnout jednu z&nbsp;náušnic, hruškovitý přívěšek ze&nbsp;žlutého skla; zatáhla za&nbsp;ni&nbsp;a&nbsp;roztrhla sokyni celé ucho. Vytryskla krev.</span></p>
        <p class="chunk" data-nb-ref-number="153" data-nb-words="13" data-nb-chars="80"><span class="idea" data-nb-ref-number="153" id="idea153" data-nb-words="13" data-nb-chars="80">„Dyť se&nbsp;zabijou! Vodtrhněte je&nbsp;vod sebe, kočky zuřivý!“ ozvalo se&nbsp;několik hlasů.</span></p>
        <p class="chunk" data-nb-ref-number="154" data-nb-words="71" data-nb-chars="412"><span class="idea" data-nb-ref-number="154" id="idea154" data-nb-words="71" data-nb-chars="412">Pradleny mezitím popošly blíž. Utvořily se&nbsp;dva tábory. Jedny je&nbsp;štvaly proti sobě ještě víc, jako kdyby se&nbsp;tu&nbsp;rvaly čubky; druhé, slabších nervů, se&nbsp;celé třásly a&nbsp;odvracely hlavy, že&nbsp;už&nbsp;to&nbsp;nemůžou snést a&nbsp;že se&nbsp;jim z&nbsp;toho dozajista udělá nanic. A&nbsp;málem došlo k&nbsp;všeobecné rvačce; začaly si&nbsp;navzájem nadávat, že&nbsp;jsou necity, nebo zas panenky z&nbsp;cukrkandlu, hrozivě se&nbsp;napřáhlo pár nahých paží, pleskly tři pohlavky.</span></p>
        <p class="chunk" data-nb-ref-number="155" data-nb-words="7" data-nb-chars="48"><span class="idea" data-nb-ref-number="155" id="idea155" data-nb-words="7" data-nb-chars="48">Paní Bochová mezitím sháněla posluhu z&nbsp;prádelny.</span></p>
        <p class="chunk" data-nb-ref-number="156" data-nb-words="5" data-nb-chars="30"><span class="idea" data-nb-ref-number="156" id="idea156" data-nb-words="5" data-nb-chars="30">„Karle! Karle…! Kde jenom je?“</span></p>
        <p class="chunk" data-nb-ref-number="157" data-nb-words="61" data-nb-chars="330"><span class="idea" data-nb-ref-number="157" id="idea157" data-nb-words="61" data-nb-chars="330">Nakonec ho&nbsp;našla v&nbsp;první řadě, jak stojí se&nbsp;založenýma rukama a&nbsp;přihlíží. Byl to&nbsp;statný chlap s&nbsp;tlustým býčím krkem. Smál se&nbsp;na&nbsp;celé kolo a&nbsp;mlsně vyhlížel každý kousek nahé kůže, který obě ženské tu&nbsp;a&nbsp;tam ukazovaly. Ta&nbsp;blondýnka je&nbsp;všude pěkně zakulacená, jen do&nbsp;ní&nbsp;kousnout. To&nbsp;by&nbsp;byla psina, kdyby se&nbsp;jí&nbsp;ta&nbsp;košile roztrhla celá!</span></p>
        <p class="chunk" data-nb-ref-number="158" data-nb-words="16" data-nb-chars="95"><span class="idea" data-nb-ref-number="158" id="idea158" data-nb-words="16" data-nb-chars="95">„Hele!“ zabručel si&nbsp;pod vousy a&nbsp;mlsně přivřel jedno oko. „Vona má&nbsp;v&nbsp;podpaží mateřský znamínko!“</span></p>
        <p class="chunk" data-nb-ref-number="159" data-nb-words="20" data-nb-chars="118"><span class="idea" data-nb-ref-number="159" id="idea159" data-nb-words="20" data-nb-chars="118">„Cože! Vy&nbsp;jste tady?“ křikla Bochová, jakmile ho&nbsp;uviděla. „Tak pomožte nám přece dostat je&nbsp;vod sebe…! Vy&nbsp;to&nbsp;dokážete!“</span></p>
        <p class="chunk" data-nb-ref-number="160" data-nb-words="48" data-nb-chars="274"><span class="idea" data-nb-ref-number="160" id="idea160" data-nb-words="48" data-nb-chars="274">„Jó to&nbsp;zrovna! Děkuju, nechci!“ odpověděl jí&nbsp;klidně. „Já si&nbsp;tak akorát nechám škrábnout do&nbsp;voka jako tuhle nedávno, že&nbsp;jo… Pro tohle já&nbsp;teda nejsem, to&nbsp;bych měl kór moc práce… I&nbsp;nemějte strach! Vono jim to&nbsp;jenom prospěje, když si&nbsp;krapet pustěji žilou. Budou potom mírnější.“</span></p>
        <p class="chunk" data-nb-ref-number="161" data-nb-words="37" data-nb-chars="234"><span class="idea" data-nb-ref-number="161" id="idea161" data-nb-words="37" data-nb-chars="234">Tak tedy domovnice nadhodila, že&nbsp;by&nbsp;došla pro strážníky. Ale majitelka prádelny, křehká mladá žena s&nbsp;nemocnýma očima, se&nbsp;proti tomu rozhodně vzepřela. Opakovala několikrát po&nbsp;sobě: „Ne, ne, to&nbsp;nechci, to&nbsp;vrhá špatný světlo na&nbsp;podnik.“</span></p>
        <p class="chunk" data-nb-ref-number="162" data-nb-words="38" data-nb-chars="239"><span class="idea" data-nb-ref-number="162" id="idea162" data-nb-words="38" data-nb-chars="239">Rvačka pokračovala na&nbsp;zemi. Najednou se&nbsp;Virgínie vztyčila na&nbsp;kolenou. Sebrala právě na&nbsp;zemi plácačku a&nbsp;teď jí&nbsp;hrozivě mávala. Vypravila ze&nbsp;sebe změněným hlasem, skoro chroptěla: „Teď něco uvidíš, no&nbsp;počkej! Ukaž sem to&nbsp;tvý špinavý prádlo!“</span></p>
        <p class="chunk" data-nb-ref-number="163" data-nb-words="35" data-nb-chars="193"><span class="idea" data-nb-ref-number="163" id="idea163" data-nb-words="35" data-nb-chars="193">Gervaisa hbitě natáhla ruku, sebrala plácačku také a&nbsp;třímala ji&nbsp;před sebou jako kyj. A&nbsp;také měla chraplavý hlas: „Ták? Tak ty&nbsp;chceš vidět velký prádlo…? Dej sem kůži, ať&nbsp;ti&nbsp;z&nbsp;ní nadělám hadry!“</span></p>
        <p class="chunk" data-nb-ref-number="164" data-nb-words="90" data-nb-chars="528"><span class="idea" data-nb-ref-number="164" id="idea164" data-nb-words="90" data-nb-chars="528">Chvíli zůstaly klečet proti sobě a&nbsp;jen si&nbsp;hrozily. Vlasy měly spadlé do&nbsp;obličeje, prudce oddechovaly, byly ušpiněné, poškrábané a&nbsp;samá modřina; číhavě se&nbsp;pozorovaly, vyčkávaly a&nbsp;nabíraly dech. První se&nbsp;rozpřáhla k&nbsp;ráně Gervaisa&nbsp;– plácačka se&nbsp;svezla Virgínii po&nbsp;rameni a&nbsp;hned uskočila stranou, aby se&nbsp;vyhnula zas její ráně, která jí&nbsp;zavadila o&nbsp;bok. Teď teprve se&nbsp;obě rozehřály a&nbsp;začaly do&nbsp;sebe vší silou mlátit, jako když se&nbsp;pere prádlo, pravidelně a&nbsp;do taktu. Když se&nbsp;zasáhly, znělo to&nbsp;přidušeně jako plácnutí do&nbsp;škopku s&nbsp;vodou.</span></p>
        <p class="chunk" data-nb-ref-number="165" data-nb-words="61" data-nb-chars="366"><span class="idea" data-nb-ref-number="165" id="idea165" data-nb-words="61" data-nb-chars="366">Pradleny kolem nich se&nbsp;přestaly smát. Několik už&nbsp;jich odešlo, že&nbsp;se&nbsp;jim z&nbsp;toho dělá nanic. Ostatní, které tu&nbsp;zůstaly, natahovaly krky, v&nbsp;očích jim svítila krutost a&nbsp;pochvalovaly si, jaké prý jsou to&nbsp;fešácké a&nbsp;nebojácné holky. Paní Bochová odvedla Klaudia se&nbsp;Štěpánem pryč a&nbsp;do hlasitého třesku plácaček se&nbsp;mísily jejich vzlyky, ozývající se&nbsp;z&nbsp;druhého konce prádelny.</span></p>
        <p class="chunk" data-nb-ref-number="166" data-nb-words="35" data-nb-chars="217"><span class="idea" data-nb-ref-number="166" id="idea166" data-nb-words="35" data-nb-chars="217">Ale najednou Gervaisa zařvala. Virgínie ji&nbsp;právě zasáhla plnou silou do&nbsp;holé paže nad loktem; objevila se&nbsp;tam červená skvrna a&nbsp;celé místo hned začalo otékat. Vzápětí vyrazila kupředu; zdálo se, že&nbsp;chce Virgínii zabít.</span></p>
        <p class="chunk" data-nb-ref-number="167" data-nb-words="7" data-nb-chars="42"><span class="idea" data-nb-ref-number="167" id="idea167" data-nb-words="7" data-nb-chars="42">„Dost! Nechte už&nbsp;toho!“ ozvaly se&nbsp;výkřiky.</span></p>
        <p class="chunk" data-nb-ref-number="168" data-nb-words="105" data-nb-chars="628"><span class="idea" data-nb-ref-number="168" id="idea168" data-nb-words="105" data-nb-chars="628">Tvářila se&nbsp;tak hrozivě, že&nbsp;se&nbsp;k&nbsp;ní nikdo neodvážil přiblížit. Zdesatero­násobenou silou popadla Virgínii v&nbsp;pase a&nbsp;ohnula ji&nbsp;hlavou až&nbsp;k&nbsp;zemi, takže jí&nbsp;zůstal zadek vystrčený, a&nbsp;třebaže se&nbsp;vzpírala, vyhrnula jí&nbsp;důkladně sukně až&nbsp;nahoru. Pod nimi bylo vidět spodní kalhoty. Gervaisa vstrčila ruku do&nbsp;rozparku a&nbsp;strhla je, takže se&nbsp;ukázalo všechno, nahá stehna i&nbsp;nahé půlky. Pak se&nbsp;rozpřáhla plácačkou a&nbsp;začala vší silou mlátit, jako kdysi mlátívala do&nbsp;prádla v&nbsp;Plassansu na&nbsp;břehu Viorny, když její paní prala pro vojenskou posádku. Dřevo přiléhalo na&nbsp;maso a&nbsp;vydávalo pleskavé zvuky. Při každé ráně naskočil na&nbsp;bílé kůži rudý pruh.</span></p>
        <p class="chunk" data-nb-ref-number="169" data-nb-words="16" data-nb-chars="87"><span class="idea" data-nb-ref-number="169" id="idea169" data-nb-words="16" data-nb-chars="87">„Á, to&nbsp;je&nbsp;něco!“ pochvaloval si&nbsp;nadšeně posluha Karel a&nbsp;oči mu&nbsp;mohly vypadnout z&nbsp;důlků.</span></p>
        <p class="chunk" data-nb-ref-number="170" data-nb-words="83" data-nb-chars="512"><span class="idea" data-nb-ref-number="170" id="idea170" data-nb-words="83" data-nb-chars="512">Znovu se&nbsp;ozval smích. Ale vzápětí už&nbsp;také zazněly výkřiky: „Dost! Už&nbsp;dost!“ Ale Gervaisa neslyšela, neúnavně tloukla dál. Měla oči jen pro práci, nad níž byla skloněná, a&nbsp;pečlivě dbala, aby ani jediné místečko nezůstalo netknuté. Chtěla celou tu&nbsp;kůži rozmlátit, poznamenat hanbou. A&nbsp;mluvila si&nbsp;k&nbsp;tomu, jak ji&nbsp;najednou posedla divoká radost; rozpomněla se&nbsp;na&nbsp;slova staré písničky, kterou si&nbsp;zpívaly pradleny: „Bum bác! Markéta na&nbsp;prádle… Bum bác! Srdce si&nbsp;vypere… Bum bác! Plácačkou tluče… Bum bác! Bolavé srdce…“</span></p>
        <p class="chunk" data-nb-ref-number="171" data-nb-words="2" data-nb-chars="14"><span class="idea" data-nb-ref-number="171" id="idea171" data-nb-words="2" data-nb-chars="14">A&nbsp;pokračovala:</span></p>
        <p class="chunk" data-nb-ref-number="172" data-nb-words="40" data-nb-chars="224"><span class="idea" data-nb-ref-number="172" id="idea172" data-nb-words="40" data-nb-chars="224">„Tumáš za&nbsp;tebe, tumáš za&nbsp;sestru, tumáš za&nbsp;Lantiera… Až&nbsp;je&nbsp;uvidíš, vyřídíš jim to&nbsp;pěkně… Dávej pozor, ještě jednou. Tak tumáš za&nbsp;Lantiera, tumáš za&nbsp;sestru, tumáš za&nbsp;tebe… Bum bác! Markéta na&nbsp;prádle… Bum bác! Srdce si&nbsp;vypere…“</span></p>
        <p class="chunk" data-nb-ref-number="173" data-nb-words="76" data-nb-chars="455"><span class="idea" data-nb-ref-number="173" id="idea173" data-nb-words="76" data-nb-chars="455">Museli jí&nbsp;Virgínii vyrvat z&nbsp;rukou. Ta&nbsp;měla po&nbsp;tvářích rozmazané slzy, v&nbsp;obličeji byla rudá zahanbením. Popadla prádlo a&nbsp;utekla; byla poražena. Gervaisa si&nbsp;zatím navlékala rukáv kazajky a&nbsp;připínala sukni. Paže ji&nbsp;nad loktem bolela a&nbsp;musela poprosit paní Bochovou, aby jí&nbsp;pomohla naložit prádlo na&nbsp;rameno. Domovnice mluvila pořád jen o&nbsp;té rvačce, vykládala, jak je&nbsp;z&nbsp;toho ještě celá rozčilená, a&nbsp;nabízela, že&nbsp;ji&nbsp;prohlédne po&nbsp;těle, jestli se&nbsp;jí&nbsp;něco nestalo.</span></p>
        <p class="chunk" data-nb-ref-number="174" data-nb-words="10" data-nb-chars="66"><span class="idea" data-nb-ref-number="174" id="idea174" data-nb-words="10" data-nb-chars="66">„Dost možná, že&nbsp;máte něco zlámanýho… Slyšela jsem takový lupnutí…“</span></p>
        <p class="chunk" data-nb-ref-number="175" data-nb-words="36" data-nb-chars="216"><span class="idea" data-nb-ref-number="175" id="idea175" data-nb-words="36" data-nb-chars="216">Ale Gervaisa už&nbsp;chtěla domů. Neříkala nic na&nbsp;soucitné nářky a&nbsp;upovídané ovace, které jí&nbsp;uspořádaly ženské stojící kolem ní&nbsp;v&nbsp;zástěrách. Když měla prádlo naloženo na&nbsp;rameni, vykročila k&nbsp;východu, kde na&nbsp;ni&nbsp;čekaly děti.</span></p>
        <p class="chunk" data-nb-ref-number="176" data-nb-words="18" data-nb-chars="115"><span class="idea" data-nb-ref-number="176" id="idea176" data-nb-words="18" data-nb-chars="115">„Tak dvě hodiny, to&nbsp;máme dva pětníky,“ zastavila ji&nbsp;majitelka prádelny, která už&nbsp;zase seděla v&nbsp;zaskleném přístěnku.</span></p>
        <p class="chunk" data-nb-ref-number="177" data-nb-words="58" data-nb-chars="360"><span class="idea" data-nb-ref-number="177" id="idea177" data-nb-words="58" data-nb-chars="360">Za&nbsp;co&nbsp;dva pětníky? Gervaisa v&nbsp;první chvíli nechápala, že&nbsp;na&nbsp;ní&nbsp;chtějí poplatek za&nbsp;místo. Zaplatila tedy dva pětníky. A&nbsp;stejně kulhajíc pod tíhou mokrého prádla, promáčená až&nbsp;na&nbsp;kost, s&nbsp;modřinou nad loktem a&nbsp;krvavými pruhy na&nbsp;tváři odcházela pryč; obnaženýma rukama vlekla Štěpána a&nbsp;Klaudia, kteří vedle ní&nbsp;poklusávali, ještě celí rozvzlykaní a&nbsp;pomazaní slzami.</span></p>
        <p class="chunk" data-nb-ref-number="178" data-nb-words="228" data-nb-chars="1488"><span class="idea" data-nb-ref-number="178" id="idea178" data-nb-words="228" data-nb-chars="1488">Za&nbsp;ní&nbsp;se&nbsp;prádelna už&nbsp;zase pomalu rozhučela a&nbsp;rozšuměla jako obrovský splav. Pradleny dojedly svačinu, vypily víno a&nbsp;bušily teď s&nbsp;novou silou, tváře měly rozpálené a&nbsp;byly ještě trochu rozjařené tím soubojem mezi Gervaisou a&nbsp;Virgínií. Nad řadou necek se&nbsp;znovu míhaly zuřivé peroucí ruce; a&nbsp;hranaté siluety, podobné dřevěným loutkám, toporně zlámané v&nbsp;kříži a&nbsp;s&nbsp;rameny sklesle visícími dolů, se&nbsp;rychle míhaly nahoru a&nbsp;dolů jako na&nbsp;pantech. Znovu se&nbsp;rozproudil hovor z&nbsp;jednoho konce řady na&nbsp;druhý. Pokřikování, smích, peprné poznámky, to&nbsp;všechno zanikalo v&nbsp;hlasitém šplouchání vody. Kohoutky chrlily vodu, od&nbsp;vylévaných kbelíků se&nbsp;táhly celé kaluže a&nbsp;pod neckami tekla řeka. Nastávala nejhorší robota z&nbsp;celého dne, tlučení prádla plácačkami. Páry bylo teď v&nbsp;celé obrovské místnosti, zbarvené do&nbsp;rezava od&nbsp;slunečních paprsků, pronikajících dovnitř jako zlaté střely jen malými dírkami v&nbsp;záclonách. Vzduch byl až&nbsp;k&nbsp;zalknutí prosycený vlahým mýdlovým pachem. Najednou celou prádelnu zahalila bílá mlha. Obrovský příklop kotle na&nbsp;vyváření prádla se&nbsp;pomalu zvedal na&nbsp;kladce podél tyče, vedoucí jeho středem, a&nbsp;ze zejícího otvoru měděného kotle, celého obezděného, se&nbsp;valila oblaka bílé páry, nasládle páchnoucí po&nbsp;louhu. Vedle byly zatím v&nbsp;plné práci ždímačky; z&nbsp;balíků prádla napěchovaných v&nbsp;železných válcích se&nbsp;vymačkávala všechna voda odstředivým otáčením, poháněným parním strojem, který tu&nbsp;ustavičně supěl a&nbsp;dýmal a&nbsp;otřásal prádelnou silněji, když jeho ocelové paže musely namáhavěji zabrat.</span></p>
        <p class="chunk" data-nb-ref-number="179" data-nb-words="70" data-nb-chars="420"><span class="idea" data-nb-ref-number="179" id="idea179" data-nb-words="70" data-nb-chars="420">Když Gervaisa vkročila do&nbsp;průjezdu hotelu Boncoeur, znovu ji&nbsp;přepadl pláč. Byl to&nbsp;úzký černý průjezd a&nbsp;podél zdi jím vedl žlábek, kudy odtékala na&nbsp;ulici špína. Jakmile ucítila ten známý zápach, připomněla si&nbsp;znovu celých těch čtrnáct dní, které tu&nbsp;strávila s&nbsp;Lantierem, čtrnáct dní bídy a&nbsp;ustavičných hádek, a&nbsp;vzpomínka na&nbsp;ně&nbsp;v&nbsp;ní v&nbsp;této chvíli vzbudila palčivou lítost. Měla dojem, že&nbsp;vchází do&nbsp;své vlastní opuštěnosti.</span></p>
        <p class="chunk" data-nb-ref-number="180" data-nb-words="148" data-nb-chars="913"><span class="idea" data-nb-ref-number="180" id="idea180" data-nb-words="148" data-nb-chars="913">Pokoj nahoře byl holý, zalitý sluncem, které sem svítilo ote­vřeným oknem. V&nbsp;tom slunečním světle, v&nbsp;tom závoji vířícího zlatého prachu vypadal zčernalý strop a&nbsp;stěny s&nbsp;otrhanými tapetami ještě žalostněji. Visel tam už&nbsp;na&nbsp;hřebíku u&nbsp;krbu jen malý ženský šáteček, zkroucený jako provázek. Dětská postel byla odtažena doprostřed pokoje a&nbsp;za ní&nbsp;byl přístup k&nbsp;prádelníku, jehož zásuvky zůstaly vytažené a&nbsp;zely prázdnotou. Lantier se&nbsp;ještě umyl a&nbsp;vymazal všechnu pomádu na&nbsp;vlasy, pomádu za&nbsp;dva pěťáky, naplácnutou na&nbsp;hrací kartě; v&nbsp;umyvadle ještě stála špinavá mydlinková voda od&nbsp;jeho rukou. A&nbsp;nezapomněl tu&nbsp;nic; v&nbsp;koutě, kde až&nbsp;dosud stával jeho kufr, připadalo Gervaise, jako by&nbsp;teď zela obrovská díra. Nenašla ani kulaté zrcátko, které visívalo na&nbsp;klice u&nbsp;okna. Tu&nbsp;se&nbsp;jí&nbsp;zmocnila zlá předtucha a&nbsp;podívala se&nbsp;na&nbsp;krb; Lantier odnesl i&nbsp;stvrzenky ze&nbsp;zastavárny, světlerůžový balíček už&nbsp;tam mezi zinkovými svícny neležel.</span></p>
        <p class="chunk" data-nb-ref-number="181" data-nb-words="155" data-nb-chars="941"><span class="idea" data-nb-ref-number="181" id="idea181" data-nb-words="155" data-nb-chars="941">Přehodila prádlo přes opěradlo židle a&nbsp;zůstala stát, rozhlížela se&nbsp;dokola a&nbsp;dívala se&nbsp;po&nbsp;nábytku; byla tak strnulá zděšením, že&nbsp;ani nemohla plakat. Zbýval jí&nbsp;jen poslední ze&nbsp;čtyř pětníků, které měla schované na&nbsp;zaplacení prádelny. Pak najednou uslyšela od&nbsp;okna smích Štěpána a&nbsp;Klaudia, kteří už&nbsp;na&nbsp;slzy zapomněli: popošla k&nbsp;nim, přitiskla si&nbsp;jejich hlavičky k&nbsp;tělu a&nbsp;zůstala tak chvíli stát, bezmyšlenkovitě zívajíc do&nbsp;šedivé ulice, v&nbsp;níž ráno viděla probouzet se&nbsp;dělný lid, obrovskou pracující Paříž. V&nbsp;tuto hodinu se&nbsp;od&nbsp;dlažby, rozpálené denním shonem, odrážely horké paprsky a&nbsp;vytvářely záři nad celým městem až&nbsp;daleko za&nbsp;potravní čáru. Tak na&nbsp;tuto dlažbu, do&nbsp;této rozpálené pece, bude teď vyhozena samotinká s&nbsp;dětmi. Rozhlédla se&nbsp;po&nbsp;okrajovém bulváru, táhnoucím se&nbsp;napravo i&nbsp;nalevo, utkvěla chvíli pohledem na&nbsp;obou jeho koncích, a&nbsp;sevřela ji&nbsp;tichá hrůza, jako by&nbsp;celý další život byl připoután jen na&nbsp;toto místo mezi jatkami a&nbsp;nemocnicí.</span></p>
        <section class="footnotes" role="doc-endnotes">
          <hr>
          <ol>
            <li id="fn:1" role="doc-endnote" class="chunk" data-nb-ref-number="182" data-nb-words="15" data-nb-chars="86"><span class="idea" data-nb-ref-number="182" id="idea182" data-nb-words="15" data-nb-chars="86"><p>Hranice tzv. potravní daně, tedy daně z&nbsp;dovozu potravin do&nbsp;velkých měst. <em>Pozn. red.</em> <a href="#fnref:1" class="footnote-backref" role="doc-backlink">↩︎</a></p></span></li>
            <li id="fn:2" role="doc-endnote" class="chunk" data-nb-ref-number="183" data-nb-words="13" data-nb-chars="79"><span class="idea" data-nb-ref-number="183" id="idea183" data-nb-words="13" data-nb-chars="79"><p>Stanoviště daňové kontroly, kde se&nbsp;platila daň z&nbsp;dovozu potravin. <em>Pozn. red.</em> <a href="#fnref:2" class="footnote-backref" role="doc-backlink">↩︎</a></p></span></li>
          </ol>
        </section>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./zabijak_006.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-9bNOD5siUQiYHwpdQ9XLrl5iL0XtJ43xL2ypCxvENpQ="></script>
  </body>
</html>