---
title: '11'
contentType: prose
---

<section>

Nana rostla a stávala se z ní pěkná mrška. V patnácti se vytáhla jako telátko, měla teď běloučké masíčko, přitom byla kyprá, a dokonce baculatá, že vypadala jako klubíčko. Ano, patnáct let, to je ten věk, kdy už narostou všechny zuby a kdy se ještě nenosí šněrovačka. Měla opravdu obličejíček jako vykutálená dorota, tváře jako mléko, pleť sametovou jako broskev, legrační nosík, růžovou pusinku, a kukadla jí tak svítila, že mužští dostávali chuť si o ně zapálit dýmku. Spousta bujných vlasů, světlých jako dozrávající obilí, jí poletovala kolem spánků jako zlaté chmýří, hrající někdy do rezava, jako by opravdu měla kolem hlavy sluneční korunu. Pěkná panenka, namouduši, říkali Lorilleuxovi, takový usmrkanec, kterému by se měl ještě utírat nos, ale který už má rozkvetlá ramena, plná a kulatá, vydávající zralé vůně jako u dospělé ženy.

Teď už si Nana papírové koule do živůtku nestrkala. Narostly jí pěkné kozičky, dvojice zbrusu nových ňadérek bělostných jako hedvábí. Nebylo jí to vůbec nevhod, naopak, byla by jich chtěla mít plnou náruč, toužila po tom, mít prsa jako kojná, tak už bývá mládí chtivé a nerozvážné. Zvlášť vypadala mlsně proto, že měla zlozvyk vystrkovat pořád špičku jazyka mezi bílými zoubky. Zřejmě se jí jednou zdálo, že jí to tak sluší, jak se pořád dívala do zrcadla. A tak celý den od rána do večera vyplazovala jazyk, aby vypadala hezky.

„Schováš ten prolhanej jazyk!“ okřikovala ji matka.

Často musel zasáhnout i Coupeau; tloukl pěstí do stolu, nadával a řval: „Tak zatáhneš ten červenej cucek, nebo ne?“

I jinak byla Nana velká koketa. Nohy si sice moc často nemyla, ale zato nosila tak malé boty, že slyšela andělíčky zpívat, jak ji to tlačilo. A když se jí někdy ptali, co jí je, že tak najednou celá zezelenala, říkala, aby nemusela s pravdou ven, že ji bolí břicho. Bylo ovšem těžké se parádit, když doma nebylo ani na chleba. Ale Nana dělala učiněné zázraky, nosila si z dílny odstřižky pentlí a upravovala si šaty sama; šaty měla špinavé, ale samé pentličky a střapečky si na ně našít musela. Hlavně v létě slavívala triumfy. Každou neděli oblékala perkálové šaty za šest franků a procházela se v nich jako světlovlasá krasavice po celé čtvrti Goutte-d’Or. Ano, znali už ji tu od okrajových bulvárů až k městským hradbám a od clignancourtské silnice až po ulici Chapelle. Říkalo se jí „kotě“, protože měla opravdu hebkou pleť a svěží vzezření jako nějaké dračí mládě.

Zvlášť jedny šaty jí výborně slušely, takové bílé s růžovými puntíky, velmi jednoduché, úplně bez ozdob. Pod sukní, trochu krátkou, jí v nich vykukovaly nohy; rukávy měly široké a volné, takže jí bylo vidět ruce až k loktům; a výstřih – který si našpendlovala do srdíčka někde v temném koutku na schodech, protože by ji byl doma táta zpohlavkoval – ukazoval bělostný krk a nazlátlý stín ňader. Jinak nic, jen růžová pentlička, kterou si svazovala světlé vlasy, úzká pentlička, jejíž konce jí poletovaly vzadu na krku. Byla v těch šatech svěží jako kytička. Voněla mládím, svítila dětskou a zároveň už ženskou nahotou.

Neděle pro ni v té době bývaly dostaveníčkem s davem, se všemi mužskými, které potkávala a kteří po ní pošilhávali. Celý týden už se nemohla dočkat samou touhou, neměla chvilku stání, těšila se zas na čerstvý vzduch, jak se bude procházet na sluníčku mezi davem a ruchem svátečně vyšňořeného předměstí. Hned od rána se začínala strojit a prostála celé hodiny jen v košilce před kusem zrcadla, pověšeným nad prádelníkem. Matka se zlobívala, protože ji tak oknem mohl vidět celý dům, a ptala se jí, kdy se už přestane špacírovat v košili. Ale Nana si klidně dál přilepovala cukrovou vodou kudrlinky na čelo, přišívala si knoflíky na střevících nebo spravovala něco na šatech a nohy měla přitom nahé, košili svezlou z ramen a vlasy rozcuchané. Ty vypadáš, dobíral si ji Coupeau, který z toho měl legraci. Učiněná Máří Magdaléna! Mohla by dělat divoženku a ukazovat se za dva šestáky. Křičíval na ni: Schovej si ty svoje šunky, ať se můžu nasnídat! A byla opravdu k pomilování, tak běloučká a jemná pod tou zlatou hřívou; vzteky vždycky celá zrůžověla, ale netroufala si otci odmlouvat a jenom zuřivým cvaknutím zubů rázně překousla nit, až se celá ta její nahota mladé krasavice zatřásla.

Hned po obědě se vždycky vytratila a seběhla dolů na dvůr. Celý dům jako by dřímal ve vlahém nedělním klidu; dole byly dílny zavřené, jen okny dokořán otevřenými bylo vidět do bytů, kde už byly stoly prostřené na večer a čekaly na rodiny, které se někde procházejí po hradbách, aby jim večeře chutnala. Jedna žena ze třetího patra užívala volného dne k tomu, aby si vydrhla doma podlahu; odstrkovala postel, přestěhovala nábytek a zpívala celé hodiny stejnou dojemnou a plačtivou písničku. A v tom nedělním klidu, před ztichlými dílnami, na prázdném dvoře, kde se všechno rozléhalo, začínala Nana, Pavlínka a ještě pár dalších velkých děvčat hrát s raketami a korkovým míčkem. Bývalo jich tu vždycky pět nebo šest, vyrostly spolu, teď se stávaly královnami domu a dělily se o zamilované pohledy pánů. Kdykoliv šel přes dvůr nějaký mužský, ozval se pisklavý smích a nažehlené sukýnky šustily a poletovaly, jako kdyby zavál vítr. Nahoře zářila sváteční obloha, horký a těžký vzduch, jakoby zmalátnělý leností a zbělený prachem promenád.

Ale hra s opeřeným míčkem bývala jen záminka, jak se dostat z domu. Najednou se na dvoře rozhostilo hluboké ticho. Dívenky se vytratily na ulici a hajdy na bulvár. Držely se za ruce a zabíraly celou šíři chodníku, nesly se všechny ve světlých šatech, prostovlasé, jen se stužkami kolem hlavy. Oči jim jen jezdily, pokukovaly po každém zpod přivřených víček a nic jim neušlo; když se smály, nakláněly hlavy dozadu a ukazovaly kypré bradičky. Někdy je přepadl záchvat řehotu, když šel kolem hrbáč anebo když nějaká stará paní čekala u patníku na pejska, a tu se celá řada rozbila, jedny zůstávaly pozadu a druhé je zas vší silou táhly za sebou. Přitom se kolébaly v bocích, chvílemi se shlukly do houfu anebo se zas rozbíhaly, jen aby vzbudily pozornost chodců a aby se jim živůtky napínaly na mladých oblých tvarech. Ulice jim patřily; na nich vyrostly, na nich si vyhrnovaly kdysi sukýnky před krámy, a ještě teď si je vyhrnovaly až po stehna, když si připínaly podvazek. A tak se tedy procházely bez dohledu v jednom houfu mezi pobledlým loudajícím se davem a pod neduživými stromy bulvárů od rochechouartského akcízu až k Saintdeniské bráně, vrážely do lidí, proplétaly se mezi stojícími hloučky, otáčely se a pokřikovaly různé poznámky za výbuchů smíchu. Jejich rozevláté šaty za sebou nechávaly vůni mládí. Bezostyšně jako uličnice se vystavovaly na odiv pod širým nebem a v jasném denním světle, a byly přitom něžné a žádoucí jako panny, které se právě vykoupaly a šíji mají ještě vlhkou.

Nana bývala vždycky uprostřed, v těch svých růžových šatech, které na slunci jen svítily. Vedla se za ruku s Pavlínkou, jejíž šaty, žlutě květované na bílém podkladě, také zářily jako protkané malými plamínky. A protože byly obě největší, nejvyspělejší a nejdrzejší, vedly vždycky celou bandu a nejvíc se nafukovaly při pohledech a poklonách kolemjdoucích. Ostatní, ještě uličnice, se jich držely napravo i nalevo a snažily se naparovat, aby je lidé brali vážně. Nana s Pavlínkou kuly potají velice složité plány, jak nejlíp využít různých koketních lstí. Když utíkaly, sotva dechu popadaly, dělaly to jen proto, aby jim bylo vidět bílé punčochy a aby jim stužky ve vlasech vlály. Potom se najednou zastavily, že už jako nemohou dál, ale to mohl člověk na to vzít jed, že je nablízku někdo známý, některý mládenec ze čtvrti; to pak najednou kráčely unyle, šeptaly si a smály se mezi sebou, ale zpod sklopených víček číhavě pokukovaly. Honily se uprostřed strkajícího se davu hlavně za takovými náhodnými schůzkami. Velcí chlapci, nedělně vystrojení, v kabátech a s kulatými klobouky na hlavě je vždycky na chvilku zastavili na kraji chodníku, špásovali s nimi a chtěli je štípnout do boků. Dvacetiletí dělníci v rozhalených šedivých kazajkách s nimi rozvážně hovořili se založenýma rukama a foukali jim do obličeje kouř z krátkých čibuků. Z toho se nijak nestřílelo, vždyť ti chlapci s nimi většinou vyrostli na ulici. Ale mezi tím množstvím už si děvčata přece jen vybírala. Pavlína se vždy scházela s jedním ze synů paní Gaudronové, sedmnáctiletým truhlářem, který jí kupoval jablka. Nana už přes celou délku ulice vyhlížela Viktora Fauconniera, syna pradleny; někdy se s ním v temných koutech hubičkovala. Ale víc nic, byly obě příliš chytré na to, aby nevědomky provedly nějakou hloupost. Jenom v řečech byly hodně pokročilé.

Potom, když už slunce zapadalo, zastavovaly se žáby strašně rády u pouličních kejklířů. To přišel vždycky eskamotér nebo silák a rozprostřel na chodníku olezlý a prošlapaný kobereček. Zevlouni se začali zastavovat a utvořil se hlouček; uprostřed mezitím komediant ve vybledlém triku ukazoval, jaké má svaly. Nana s Pavlínou tam vydržely stát celé hodiny v největší tlačenici. Jejich sváteční nažehlené šatičky se mačkaly mezi svrchníky a špinavými dělnickými modráky. Holé paže, rozevláté vlasy a obnažené šíje jim jen hořely v tom páchnoucím dechu, v pachu vína a potu. Smály se, vábilo je to a vůbec se jim to neprotivilo, jen ještě víc růžověly, byly v tom doma jako slepice na hnojišti. Kolem nich se ozývaly sprosté řeči, všelijaké šťavnaté poznámky a ožralé šplechy. Ale to byla jejich rodná řeč, tohle přece všechno znaly; otáčely se a klidně, bezostyšně se usmívaly; svěží, hedvábná pleť se jim přitom ani nezačervenala.

Jediná věc jim nebyla po chuti, a to když se měly setkat s otci, zvlášť když byli opilí. Před tím se měly ustavičně na pozoru a navzájem se varovaly.

„Hele, Nano,“ vykřikla třeba najednou Pavlína. „Tamhle jde tvůj táta!“

„No tohle, vždyť on vůbec není nadraný, to mám teda pech!“ říkala Nana otráveně. „Já se, holky, radši zdejchnu! Nemám vůbec náladu poslouchat to jeho kázání… A koukejte, jaký dělá ksichty! Heršoft, kdyby si tak jednou chtěl rozbít držku!“

Jindy, když se Coupeau znenadání objevil přímo před nimi a Nana už nemohla utéci, skrčila se honem na bobek a šeptala: „Holky, schovejte mě…! On mě hledá a slíbil, že mi nařeže na holou zadnici, jestli mě ještě nachytá, jak se courám venku.“

Když pak opilec přešel, Nana zase vstala; všechny se za ním dívaly a pochichtávaly se. Najde ji? Nenajde ji? Učiněná hra na schovávanou. Ale jednou přece jen Boche odtáhl Pavlínku domů za uši a Coupeau zas hnal Nanu kopanci do zadku.

Když se začalo stmívat, ještě to naposled trochu obešly a pak se vracely houstnoucím soumrakem uprostřed unaveného davu domů. Prosvícený vzduch jako by potemněl, nebe bylo najednou těžké a kalné. Ve Zlatnické ulici to vypadalo jako někde na vesnici, ženské postávaly před vraty a jejich hlasy se rozléhaly do vlahého ticha vylidněné čtvrti, kde tou dobou nejezdily žádné povozy. Děvčata se ještě zdržela chvilku na dvoře, všechna se chopila znovu raket a snažila se budit zdání, že se odtud celé odpoledne nehnula. Potom šla teprv domů a na schodech si vymýšlela nějakou výmluvu, kterou často ani nepotřebovala, protože rodiče byli zrovna příliš zaměstnáni tím, že se fackovali kvůli přesolené nebo nedovařené polévce.

Teď už Nana povýšila na dělnici a vydělávala dva franky denně u firmy Titreville v Káhirské ulici, kde se také vyučila. Coupeauovi ji nechtěli dát jinam, byli rádi, že je pod dohledem paní Leratové, která tu byla už deset let mistrovou. Ráno se matka vždycky podívala na kukačkové hodiny, když Nana odcházela z domu, sama, s nevinnou tváří, upnutá v ramenou ve svých černých šatech, příliš úzkých a příliš krátkých. Paní Leratová měla uloženo pamatovat si, kdy Nana přišla do práce, a říci to potom Gervaise. Počítali, že jí na cestu ze Zlatnické do Káhirské ulice stačí dvacet minut, vždyť taková mladá holka má nohy jako srnka. Někdy přišla přesně, ale celá rudá a tak udýchaná, že sem určitě doběhla od brány za deset minut a předtím se někde courala. Nejčastěji však mívala sedm nebo osm minut zpoždění; to se pak celý den k tetě lísala, dělala na ni prosebné oči, snažila se ji dojmout a přimět ji k tomu, aby doma nic neříkala. Paní Leratová měla pro mládí pochopení a Coupeauovým lhala, přitom však Naně dělávala nekonečná kázání o tom, jakou na sebe bere odpovědnost, a o všelijakých nebezpečích, kterým je v Paříži mladé děvče na ulici vystaveno. Ach, božínku, vždyť i ji se mužští něco napronásledovali! Zálibně se dívala na neteř očima, v nichž se ustavičně blýskaly všelijaké dvojsmyslné myšlenky, a příjemně ji dráždilo pomyšlení, že může takhle kuplířsky bdít nad nevinností té ubohé malé kočičky.

„Víš,“ říkala jí pořád, „musíš mi vždycky všechno říct. Jsem na tebe až moc shovívavá a musela bych skočit do Seiny, kdyby tě potrefilo něco zlého… Rozumíš mi, kočičko, kdyby ti mužští něco říkali, musela bys mi to všechno opakovat, všechno úplně doslova… Ještě nikdo ti nic neříkal? Ne? Čestné slovo?“

Nana se vždycky smála a legračně špulila pusu. Ne, kdepak, žádný mužský na ni ještě nepromluvil. Vždyť jde po ulici moc rychle. A co jí také měli říkat? Copak s nimi mám nějaké pletky? A svoje zpoždění vysvětlovala s nevinnou a přihlouplou tváří, že prý se někdy zastavila a dívala na obrázky anebo šla kus s Pavlínkou, která jí něco vykládala. Můžou prý chodit za ní, jestli jí nevěří. Dokonce ani nesejde nikdy z levého chodníku a uhání vždycky tak, že předhoní všechny ostatní slečinky, jako když jede kočárem. Popravdě ji však jednou paní Leratová přistihla v ulici Petit-Carreau s nosem vzhůru, jak se ještě se třemi dalšími vykutálenými květinářkami směje do prvního poschodí, protože se tam nějaký pán u okna holil; ale Nana se tenkrát strašně rozkatila a dušovala se, že zrovna chtěla jít do pekařství na rohu koupit si housku.

„Však já na ni dávám pozor, nemusíte mít strach!“ říkávala dlouhá vdova Coupeauovým. „Ručím vám za ni jako sama za sebe. Kdyby se jí chtěl nějaký nestyda jenom prstem dotknout, já bych mu dala co proto!“

Dílna paní Titrevillové byla veliká místnost ve zvýšeném přízemí, kde celý prostředek zabíral široký pracovní stůl postavený na kozách. Podél holých zdí, polepených špinavě šedivými papírovými tapetami, místy potrhanými až na omítku, se táhly ze všech stran regály plné starých krabic, balíků, starých modelů, všelijakého braku, zapomenutého tu od nepaměti a přikrytého tlustým nánosem prachu. Strop byl od plynového světla začouzený, jako kdyby ho někdo přejel štětkou od sazí. Obě široká okna bývala dokořán, takže dělnice viděly přímo od stolu, jak se na protějším chodníku hrnou proudy chodců.

Paní Leratová chodila ráno první, aby dávala dobrý příklad. Potom se celé čtvrt hodiny dveře netrhly, jak se jedna za druhou trousily všechny ostatní vypečené květinářky, celá upocené a rozcuchané. Jednou ráno, bylo to v červenci, přišla Nana poslední, což ostatně nebylo nijak neobvyklé.

„Namouduši,“ prohlásila hned ve dveřích, „to bude úleva, až budu mít ten kočár!“

Ani si nesundala klobouk, takovou černou hučku, které říkala ‚ten můj hrnec‘ a kterou už ji omrzelo pořád opravovat, a hned se hrnula k oknu; vykláněla se napravo i nalevo a dívala se do ulice.

„Na copak se to tam díváš?“ zeptala se jí paní Leratová podezřívavě. „To tě sem doprovázel tatínek?“

„Ale ne, kdepak!“ odpověděla Nana klidně. „Na nic se nedívám… Jen tak koukám, jaké je dneska horko. Namouduši, člověk má jazyk na vestě, když musí takhle utíkat.“

Bylo opravdu dusné ráno, k zalknutí. Dělnice spustily žaluzie a mezi prkénky pošilhávaly ven, nic jim z pouličního ruchu neušlo. Konečně se daly do práce, v řadě po obou stranách stolu, jedině paní Leratová seděla v čele. Bylo jich osm a každá měla před sebou hrneček s lepidlem, klíštky, všelijaké další nářadí a polštářek na vytlačování vzorků. Po stole se povalovala změť drátků, cívek, vaty, zeleného a hnědého papíru, květinových plátků a zelených listů, vystříhaných z hedvábí, z atlasu nebo ze sametu. Uprostřed stála velká láhev s vodou a jedna květinářka do ní zastrčila kytičku za dva pětníky, která už jí od včerejška vadla na blůzičce.

„Jo, to vy nevíte!“ řekla Leonie, hezká brunetka, naklánějící se nad polštářkem, na němž právě vytlačovala záhyby do růžových lupínků. „Tak si představte, že ta chuděra Karolína se ukrutně trápí kvůli tomu mládenci, co na ni tady večer čekával.“

Nana, která zrovna stříhala tenké pásky zeleného papíru, vykřikla: „Já se nedivím! Ten chlápek jí musí aspoň jednou denně zahejbat!“

Celá dílna se potutelně rozesmála a paní Leratová musela přísně zakročit. Zamračila se a řekla potichu: „No to jsou mi pěkné výrazy, děvenko. Počkej, já to povím tatínkovi, a uvidíme, co tomu bude říkat!“

Nana nafoukla tváře, jako by se přemáhala, aby nevyprskla smíchy. Jó, tatínek! Ten má nejmíň co povídat! Jaké ten někdy vede řeči! Ale najednou Leonie honem potichoučku zašeptala: „Bacha! Jde sem stará!“

A opravdu, ve dveřích se objevila paní Titrevillová, vysoká, hubená žena. Obyčejně zůstávala dole v krámě. Dělnice se jí velmi bály, protože s ní nebyly žádné žerty. Pomalu obešla pracovní stůl, nad nímž se teď mlčky skláněly všechny hlavy v horlivé práci. Jedné dělnici vyhubovala, že je nemehlo, a poručila jí tu kopretinu celou předělat. Pak zas odcházela stejně přísně a prkenně, jako přišla.

„Bu! Bu! Bu!“ ozvala se Nana za všeobecného mručení.

„Slečny! Ale slečny!“ napomínala je paní Leratová a snažila se vypadat přísně. „Donutíte mě opravdu, že budu muset být zlá…“

Ale nikdo ji neposlouchal, té se moc nebály. Byla příliš shovívavá, dělalo jí dobře, že může být mezi takovými mladými děvčaty, která neměla myšlenky na nic jiného než na legraci; brávala je stranou a tahala z nich rozumy o jejich galánech, a někdy jim dokonce vykládala karty, když bylo na stole místo. Celá ta její hromotlucká postava a tvrdá kostra se natřásala blahem, jaké cítí všechny drbny, sotva se začne mluvit o milostných pletkách. Jen hrubé výrazy nesnášela; pokud se nemluvilo sprostě, mohlo se před ní říci všechno.

Všechna čest, Nana tu v dílně dostávala pěknou výchovu. Samo­zřejmě, měla už předtím různé přirozené sklony, ale tady dostalo její chování korunu, mezi všemi těmi děvčaty, už zkaženými neřestí a bídou. Byly tu namačkané na sebe a kazily se jedna od druhé, jako začnou hnít v košíku jablka, když je mezi nimi pár zkažených. Před lidmi se ovšem držely, dávaly si pozor na řeč, aby neříkaly příliš velké necudnosti a nevypadaly příliš prohnaně. Zkrátka, dělaly ze sebe slušné vychované slečinky. Jenomže z ouška do ouška někde v koutku, to se v nestydatostech předháněly. Sotva se octly dvě pohromadě, už se řehnily a říkaly si prasečinky. A pak, večer se chodilo spolu domů, a to byly samé důvěrnosti a všelijaké historky, až vstávaly vlasy na hlavě; holky pak ještě dlouho postávaly po dvojicích, celé rozpálené, na chodníku mezi strkajícím se davem. A navíc mělo na děvčata, která byla ještě nevinná jako Nana, zhoubný vliv i celé ovzduší dílny; některé dělnice, které byly rajdy, jako by sem přímo zanášely pach dupáren a proflámovaných nocí ve svých rozcuchaných drdolech a sukních, tak pomačkaných, jako by v nich spaly. Lenivá malátnost po flámu, nevyspalé oči a pod nimi kruhy, kterým paní Leratová počestně říkala modřiny lásky, rozkývané boky a ochraptělé hlasy, z toho všeho dýchala zkaženost nad pracovním stolem mezi křehkou krásou umělých květin. Nana to dychtivě vdechovala, opájela se tím a byla šťastná, když mohla sedět vedle děvčete, které už mělo něco za sebou. Dlouho sedávala vedle dlouhé Lízy, o které se říkalo, že je v jiném stavu. Pokukovala po sousedce zvědavými pohledy a oči jí jen svítily, jako by čekala, že ji uvidí bobtnat, až najednou praskne. Těžko se už mohla dovědět něco, co by ještě neznala; vždyť ta uličnice už znala všechno, všechno se dověděla na ulici doma ve čtvrti. Tady v dílně jen zblízka viděla, jak se to dělá, a dostávala poznenáhlu chuť i kuráž zkusit to také.

„Je tu strašné dusno!“ prohodila a poodešla k oknu, jako by chtěla stáhnout ještě víc žaluzii.

Ale vyklonila se ven a zas se rozhlížela napravo i nalevo. Leonie už chvíli pozorovala pána, stojícího naproti na chodníku, a teď se rozkřikla: „Co tu ten dědek pořád dělá? Už sem čumí dobré čtvrt hodiny.“

„Asi nějaký starý kocour,“ řekla paní Leratová. „Nano, jdeš si hned sednout! Říkala jsem ti přece, že nesmíš stát u okna.“

Nana zas vzala do ruky fialkové stopky, které právě kroutila, a celá dílna se začala zajímat o toho mužského. Byl to slušně oblečený pán, ve svrchníku, asi padesátiletý; měl bledý, velmi vážný a důstojný obličej s bezvadně zastřiženými šedivými licousy. Celou hodinu tam zůstal stát před zelinářským krámem a díval se ustavičně na žaluzie dílny. Květinářky se pochichtávaly, ale pouliční ruch to přehlušoval. Nakláněly se horlivě nad prací a přitom pořád pokukovaly stranou, aby toho pána ani na chvilku neztratily z očí.

„Hele, on má cvikr!“ podotkla Leonie. „To bude nějaký nóbl pán… To určitě čeká na Augustinu!“

Ale Augustina, velká šeredná blondýna, jí kysele odsekla, že si na dědky nepotrpí. Paní Leratová na to pokývala hlavou, našpulila obličej do dvojsmyslného úsměvu a řekla potichu: „To děláte chybu, má milá; staří jsou v lásce nejlepší.“

V té chvíli zašeptala Leonii něco do ucha její sousedka, malá tlustá osůbka. Leonie se zničehonic zvrátila na židli a rozesmála se jako blázen; popadala se za břicho, podívala se na pána a musela se smát ještě víc. Přerývaně ze sebe vypravila: „To se povedlo! Jéje, to se povedlo…! No ne, tahle Žofka je ale čuně!“

„Co povídala? Co povídala?“ ptala se celá dílna a všechny hořely zvědavostí.

Leonie si utírala slzy, ale neodpověděla. Když se trochu utišila, začala znovu vytlačovat lístečky a prohlásila: „To se nedá opakovat.“

Naléhaly na ni, ale ona jen vrtěla hlavou a přitom chvílemi vyprskla smíchy. Augustina, která vedle ní seděla z levé strany, ji tedy poprosila, aby jí to aspoň pošeptala. Leonie si nakonec dala říci a svěřila jí to rovnou do ucha. Teď se zas Augustina zvrátila na židli a mohla se potrhat smíchy. Pak to opakovala dál, a tak putoval ten výrok od ucha k uchu kolem celého stolu za pískotu a tlumeného smíchu. Když konečně všechny věděly, co sprostého Žofka řekla, podívaly se na sebe a rozřehtaly se společně, trošičku zarudlé a rozpačité. Jedině paní Leratová se to nedověděla. Byla hrozně uražena.

„Tohleto je velmi nezdvořilé chování, dámy!“ prohlásila. „Ve společnosti se nikdy nešeptá… Zas něco neslušného, viďte? Co jiného by se také dalo čekat!“

Ale přece jen se neodvážila říci, aby jí ten Žofiin sprostý výrok opakovaly, i když se užírala touhou dovědět se to. A tak jen důstojně sklopila hlavu a chvíli mlčky vychutnávala další hovor dělnic. Žádná z nich nemohla říci jediné slovo, třeba nejnevinnější poznámku o práci, aby si to hned všechny ostatní nevykládaly po svém; všechno překroutily, každému slovu přikládaly nestydatý význam a hledaly podivné narážky pod zcela nevinnými výroky, jako třeba: „Mám ty kleště nějak roztažené,“ anebo „Kdopak se mi to zas hrabal v hrníčku?“ A teď vztahovaly všechno na toho pána, který stál jako kolík tam naproti; každá narážka platila jemu. Tomu asi muselo znít v uších! Nakonec už říkaly strašné pitomosti, jak chtěly být mermomocí vtipné. Ale vůbec jim to nevadilo, náramně se při tom bavily, byly celé rozdrážděné, oči měly vykulené a říkaly čím dál peprnější věci. Paní Leratová se přitom nemohla zlobit, protože žádná neřekla nic naplno. Dokonce sama je všechny rozesmála k potrhání, když požádala Lízu: „Slečno Lízo, mně vyhasnul plamen, potřebovala bych si od vás připálit.“

„Hele, paní Leratové vyhasnul plamen!“ rozesmály se jedna přes druhou.

Paní Leratová to chtěla vysvětlit: „Až budete, slečny, tak staré jako já…,“ začala.

Ale nikdo ji neposlouchal a všechny mluvily o tom, že by měly zavolat toho pána, aby paní Leratové zase zapálil oheň.

Při těch všeobecných záchvatech smíchu se Nana řehnila, až se hory zelenaly. Jediná dvojsmyslná narážka jí neušla, a sama dokonce také občas dala k dobru pěkně peprné výroky, které pronášela s drze vystrčenou bradou, a naparovala se při nich, div nepraskla blahem. Necudnosti byly jejím živlem, byla v nich jako ryba ve vodě. A přitom kroutila ty své fialkové stonky znamenitě, i když na židli ustavičně nadskakovala smíchy. Čertovsky šikovná, než bys řekl švec, vzala tenký proužek zeleného papíru a šup, už papír ujížděl a ovíjel se kolem mosazného drátku. Potom navrch kapičku arabské gumy na zalepení a bylo to hotovo, svěží a jemný zelený stonek, jen jej připíchnout na dámské vnady. Měla šikovnost v prstech, v těch tenkých uličnických prstech, tak jemných a ohebných, jako by v nich ani kosti nebyly. Z celého řemesla se zatím naučila jen tohle, ale uměla to tak dobře, že jí dávali kroutit stonky pro celou dílnu.

Pán z protějšího chodníku už zatím odešel. Dílna pomalu ztichla nad prací ve vzrušujícím dusnu. Když tlouklo poledne, hodina oběda, všechny vstaly. Nana se zas rozběhla k oknu a potom křikla, že jim seběhne dolů nakoupit, jestli něco chtějí. Leonie si objednala za dva pětníky krevet, Augustina kornout smažených bramborů, Líza svazek ředkviček a Žofka buřta. Když už byla Nana na odchodu, dohonila ji dlouhými kroky paní Leratová, které se vůbec nelíbil dnešní Nanin zájem o okno, a řekla: „Počkej, půjdu s tebou, taky si musím něco koupit.“

A co neviděla, v průjezdu stojí jako solný sloup zas ten pán a hází očkem po Naně! Ta zrudla až po uši, teta ji popadla za ruku a vlekla ji za sebou na ulici; vážený pán v patách za nimi. Aha, tak ten starý kocour přišel za Nanou! No to je mi pěkná věc, je tomu patnáct a půl a už se za tím táhnou chlapi! Paní Leratová ji hned začala přísně zpovídat. Ale kdepak Nana, božínku, ona prostě neví; chodí za ní teprve pět dní, jak vytáhne paty, už ho má za sebou. Je to prý nějaký obchodník, ano, má továrnu na kostěné knoflíky. To udělalo na paní Leratovou mohutný dojem. Otočila se a po očku si toho pána přeměřila.

„Prachatý je, to je vidět!“ zašeptala. „Poslouchej, děvenko, musíš mi pěkně všechno říci. Teď už se přede mnou nemusíš bát.“

A tak při tom povídání chodily z krámu do krámu, k uzenáři, k zelinářce, k lahůdkáři. V náručí se jim pomalu kupily balíčky v zamaštěném papíru. Ale přitom byly obě pořád roztomilé, nakrucovaly se, potichu se smály a vrhaly za sebe vyzývavé pohledy. A paní Leratová si půvabně vykračovala a hrála si na mladou holčičku kvůli tomu továrníkovi na knoflíky, který šel pořád za nimi.

„Vypadá moc nóbl,“ prohlásila, když se vracely průjezdem. „Jen jestli má ale počestné úmysly…“

A když už šly po schodech nahoru, najednou jako by si na něco vzpomněla: „A vůbec, copak si to slečny šeptaly do ucha? Víš, co to řekla Žofka tak sprostého?“

Nana nedělala žádné okolky. Vzala paní Leratovou kolem krku a přitáhla si ji o dva schody dolů k sobě, protože nahlas se to prý doopravdy nedá říci, ani na schodech ne. A pošeptala jí ten výrok. Bylo to tak sprosté, že teta jen zakývala hlavou, vyvalila oči a ušklíb­la se. Tak teď už to tedy konečně ví a už ji to nemusí trápit.

Květinářky obědvaly na klíně, aby neumazaly pracovní stůl. Polykaly to v chvatu, jakoby nerady, bylo jim milejší využít polední přestávky k tomu, aby se dosyta vynadívaly z okna na lidi anebo si někde v koutku šeptaly všelijaké tajnosti. Dnes se nejvíc zajímaly o to, kam se asi poděl ten pán od rána. Ale ten už opravdu nadobro zmizel. Paní Leratová s Nanou po sobě spiklenecky pokukovaly, ale ani nemukly. Byla už jedna hodina deset a dělnice se pořád ještě nehrnuly do práce ke svým klíštkám, když najednou Leonie vyloudila na rty typický hvízdavý zvuk, jakým na sebe volají malíři pokojů; znamanalo to, že šéfová jde. V tom okamžiku seděly všechny na židlích a skláněly nosy nad prací. Vešla paní Titrevillová a přísně obešla stůl.

Od toho dne se paní Leratová jaksepatří pásla na prvním milostném dobrodružství své neteře. Ani na chvilku ji nespustila z dohledu, ráno i večer chodila s ní a pořád zdůrazňovala, jakou má odpovědnost. Nanu to samozřejmě trochu otravovalo, ale přitom jí zas dělalo moc dobře, že ji takhle hlídají jako nějaký poklad. A hovory, které spolu vedly na ulici, s panem továrníkem v patách, Nanu příjemně dráždily a spíš jí ještě dodávaly chuti, aby už do toho jednou skočila. Tetička, ach, ta měla pro city pochopení! I ten továrník na knoflíky, takový už postarší a tak slušný pán, jí dokázal pohnout srdcem, protože u zralejších lidí má prý láska vždycky hlubší kořeny. Přitom však bděla. Ano, dostal by se k holce jen přes její mrtvolu. Jednou večer pána zastavila a řekla mu rovnou do očí, že tohleto se nedělá. Zdvořile se jí uklonil, ale ani nemukl, jako starý zkušený proutník, který už častěji dostal od rodičů vynadáno. Nemohla se na něho doopravdy zlobit, má takové pěkné způsoby! A zaučovala Nanu dál různými praktickými radami o lásce, hýřila narážkami na ty nemravníky mužské a vykládala jí všelijaké historky o lehkomyslných holkách, jak přišly o věnec a potom toho strašně litovaly, a Nana po tom bývala ještě roztouženější; neřestně oči jí v bledém obličeji jen svítily.

Ale jednou v ulici Faubourg-Poissonnière továrník na knoflíky strčil nos mezi tetu a neteř a troufl si říci něco, co neměl. Paní Leratová se vyděsila, říkala, že už má strach i o sebe, a vyklopila všechno bratrovi. A teď to začalo jinak. U Coupeauů byla mela. Především vysázel Coupeau Naně pořádný výprask. Co se to dovídá? Tak ona ta potvora letí na dědky? Ať si dá pozor, jestli ji někdy nachytá, jak se nechává očuchávat, tak bude po ní, roztrhne ji jako slanečka. Kdopak to jakživ viděl, takový smrkáč, a už by chtěla zneuctít rodinu! Div z ní duši nevytřepal; teď prý bude muset, mordsethadry, sekat dobrotu, protože odteďka na ni bude dohlížet on sám. Sotva přišla domů, prohlížel si ji vždycky ze všech stran a díval se jí do obličeje, jestli jí na očích nezůstala nějaká stopa po hubičce, která se tam tichounce vmáčkne jakoby nic. Jednou večer dostala zase mazec, protože jí našel na krku tmavou skvrnu. Ta drzá holka si ještě troufla zapírat, že to není žádný cucflek! Ano, říkala tomu modřina, prý je to obyčejná modřina a udělala jí to Leonie, když se spolu kočkovaly. Já ti dám modřiny, já ti dám zapírat, i kdybych ti měl hnáty zpřerážet! Jindy zas, když byl v náladičce, si ji dobíral a posmíval se jí. Namouduši, pěkná kůstka pro mužské, hubená jako lunt a klíční kosti má tak vysedlé, že bys do nich mohl pěsti strčit! A jak tak byla Nana bita za ošklivé věci, jichž se nedopustila, a ustavičně od otce hrubě obviňována z nejhorších ohavností, zatvrzovala se ještě víc a navenek projevovala potměšilou povolnost jako štvané zvíře.

„Dej jí pokoj!“ říkávala Gervaisa, která byla rozumnější. „Nakonec jí ještě naděláš chutě, když o tom před ní budeš pořád mluvit!“

Copak o chutě, ty už Nana dávno měla, a jaké! Celé tělo ji svrbělo samou chutí zdejchnout se z domova a nechat se přeříznout, jak říkával starý Coupeau. Příliš často jí ty představy vštěpoval, takže by se tím i ta nejpočestnější holka byla rozpálila. Dokonce ji, jak na ni pořád křičel, poučil i o věcech, které ještě neznala, a to už bylo co říci. A tak se pozvolna učila pěkné zlozvyky. Jednou ráno ji například přistihl, jak něco štrachá v papíře a rozmazává si to po obličeji. Byl to rýžový pudr a holka si jej ze zkažených choutek plácala po té své jemňoučké hedvábné pleti. Rozmazal jí papír o obličej, div jí kůži nesedřel, a nadával jí, že vypadá jako děvka ze mlýna. Jindy si zas přinesla pár červených stužek, aby si trochu poopravila ten svůj hrnec, starý černý klobouk, za který se už tolik styděla. Uhodil na ni vztekle, odkud ty stužky má. To si je vydělala na zádech, co? Nebo to někde koupila za pět prstů? Buďto je svině, anebo zlodějka, a možná že obojí dohromady. Několikrát u ní takhle zahlédl všelijaké ženské ozdůbky, prstýnek s karneolem, krajkové manžety, pozlacené srdíčko, takové „vábítko“, jaká děvčata ráda nosí na krku mezi ňadry. Coupeau jí to chtěl vždycky rozšlapat, ale ona ty své věcičky zuřivě hájila; patří přece jí, daly jí je dámy anebo si je vyhandlovala za něco v dílně. Tohle srdíčko například našla v Aboukirské ulici. A když jí to srdíčko otec rozdupal podpatkem, zůstala stát jako solný sloup, celá zbledla, zatínala pěsti a uvnitř se v ní všechno bouřilo, měla chuť skočit na něho a vyškrábat mu oči. Dva roky už toužila po tom, mít takové srdíčko, a on jí ho teď rozšlapal! Ne, co je moc, to je moc, tohle už si dlouho líbit nenechá.

Coupeau chtěl dceru držet zkrátka, ale přitom ji spíš dráždil, než aby ji vedl k počestnosti. Často jí křivdil a taková nespravedlnost ji přiváděla k zuřivosti. Nakonec začala i vynechávat v práci; a když jí za to klempíř jako obvykle nařezal, nic si z toho nedělala a odsekla mu, že už k Titrevillové nepůjde, protože tam musí sedět vedle Augustiny a té smrdí z huby jako z kanálu. Coupeau ji tedy sám odvedl do Káhirské ulice a požádal zaměstnavatelku, aby ji z trestu nechala sedět pořád vedle Augustiny. Celých čtrnáct dní pak každé ráno nelenil a chodil s Nanou dolů kolem brány Poissonnière až ke dveřím dílny. Čekával potom ještě pět minut na chodníku, aby měl jistotu, že šla doopravdy dovnitř. Ale jednou ráno, když se potom stavil s kamarádem ještě na skleničku v ulici Saint-Denis, najednou ji uviděl, jak, uličnice, peláší ulicí dolů, jen se jí zadeček natřásá. Celých čtrnáct dní už ho takhle vodila za nos; vyběhla vždycky do druhého poschodí, místo aby šla k Trevillové, tam si sedla na schody a čekala, až táta odejde. Když se chtěl Coupeau pustit do paní Leratové, řekla mu teta pěkně od plic, co prý je jí po tom; řekla neteři všechno, co měla, varovala ji před mužskými dost, a jestli holka přesto běhá za těmi nestydy dál, její vinou už to není. Ona si prý myje ruce, teď už se nebude do ničeho plést, ani kdyby jí dávali nevímco, protože ví taky své, ví, co se po příbuzenstvu povídá, že se ji jisté osoby opovažují obviňovat z toho, že Nanu sama kazí a že má potěšení z toho, jak se jí holka před očima spouští. Ostatně Coupeau se dověděl od paní Titrevillové, že Nanu zkazila jedna dělnice, ta rajdička Leonie, která už úplně nechala květin a dala se na nezřízený život. Nana asi zatím netouží ještě po ničem jiném než po dobrém bydlu a po toulání po ulicích, a určitě by ji ještě mohli vdát s věnečkem na hlavě. Ale to prý by si, namouduši, museli pořádně pospíšit, jestli ji chtějí dát budoucímu manželovi v pořádku a neporušenou, bez nějaké vážnější úhony, zkrátka jak se sluší na řádnou mladou dámu, která dbá o svou čest.

Po domě ve Zlatnické ulici se mluvilo o Nanině starém pánovi jako o něčem, koho každý zná. Jinak byl pořád velmi zdvořilý, dokonce trochu nesmělý, ale přitom zatraceně umíněný a vytrvalý, chodil za ní pořád na deset kroků jako poslušný pejsek. Někdy vešel dokonce až do dvora. Paní Gaudronová ho potkala jednou večer na schodech ve druhém poschodí, jak se plíží podél zábradlí se sklopenou hlavou, celý rozpálený a ustrašený. Lorilleuxovi hrozili, že se odstěhují jinam, jestli ta ucouraná neteř bude za sebou pořád vodit chlapy, protože tohle už začíná být nechutné, je prý jich plné schodiště a člověk už nemůže sejít dolů, aby na každém schodu na nějakého nenarazil, jak tam čenichá a čeká; namouduši, jako by v tomhle koutě domu byla nějaká růjná samice. Bochovi zas litovali toho chudáka pána, jaký ho potkal osud; takový slušný člověk, a zblázní se do takové rajdičky. Je to opravdu obchodník, viděli prý tu jeho továrnu na knoflíky na bulváru de la Vilette, ten by mohl udělat ženskou šťastnou, kdyby padl na počestnou holku. Dík těmto podrobnostem, které domovníkovi štědře rozšiřovali, prokazovali všichni lidé z ulice, dokonce i Lorilleuxovi, tomu dědkovi největší úctu, když ho potkávali, jak jde Naně v patách se svislým spodním rtem a bledou tváří, vroubenou šedivým, pečlivě přistřiženým vousem.

První měsíc měla Nana z dědka náramnou legraci. Stál za podívanou, pořád za ní jako ocásek. Opravdový tichošlápek, v tlačenici jí zezadu ohmatával sukně a tvářil se jakoby nic. A ty jeho nohy! Hůlky u plotu hadr, namouduši, jako sirky! Na palici nic, ani vlásek, jen takových pár chlupů se mu kroutilo vzadu na krku, takže byla Nana pořád v pokušení se ho zeptat na adresu toho parukáře, který mu češe pěšinku. Páprda jeden, s tím si člověk užije psiny!

Ale potom, jak ho tak měla pořád v patách, už jí nebylo tolik do smíchu. Měla z něho takový divný strach a byla by se snad dala do křiku, kdyby se k ní přiblížil. Často, když se zastavila před nějakým klenotnickým krámem, slyšela najednou, jak jí zezadu něco nesměle koktá. A byla to pravda, co říkal, opravdu by chtěla mít na krku ten křížek se sametkou anebo tyhle malé korálové náušničky, tak malinké, že vypadají jako kapky krve. A i kdyby netoužila po špercích, nemůže přece pořád chodit v těch hadrech, už toho má dost, opravovat si šaty z ušetřených zbytků z dílny, a především už jí leze krkem ten její hrnec, vždyť ty květiny, nakradené u Titrevillové, vypadají na té staré hušce, jako když žebrákovi navěsí rolničky. Když tak chodila blátem, kočáry na ni stříkaly a před očima se jí míhala oslňující nádhera výkladů, posedaly ji všelijaké choutky, až se jí svíral žaludek, měla dravou chuť být pěkně ustrojená, jíst v drahých restauracích, chodit do divadla a mít svůj vlastní pokoj s krásným nábytkem. Zastavovala se, celá bledá touhou, cítila, jak jí z pařížské dlažby stoupá horkost po stehnech nahoru, a dostávala zběsilou chuť zakousnout se do požitků, které na ni dorážely v husté tlačenici na chodníku. A právě v takových okamžicích se vždycky objevil ten její dědek a šeptal jí do ucha své lákavé návrhy. Ach, tak ráda by si s ním byla plácla, jen kdyby z něho neměla takový strach, kdyby se v ní všechno nebouřilo, neboť při vší své zkaženosti cítila zběsilý odpor ke všemu tomu neznámému mužství.

Ale když přišla zima, stal se už život u Coupeauových nesnesitelný. Každý večer dostávala Nana nařezáno. Když už otce třískání omrzelo, pohlavkovala ji matka, aby ji naučila slušnému chování. Často byla všeobecná mela, když jeden řezal a druhý ji bránil, takže se pak všichni tři váleli po podlaze mezi rozbitým nádobím. K tomu ještě se jakživi dosyta nenajedli a zimu tam měli jako v psinci. Když si holka koupila něco hezkého na sebe, hedvábnou mašli nebo knoflíčky do manžet, rodiče jí to hned zabavili a šli to střelit. Neměla svého vůbec nic, jen těch pár facek, než se šla zavrtat do hadrů na postel, kde drkotala zuby pod krátkou černou spodničkou, protože nic jiného na přikrytí neměla. Ne, tenhle prašivý život už nemůže jít dál, vždyť by v tom tady nakonec zdechla! Táta, ten už pro ni dávno nic neznamenal; když se něčí otec opíjí tak jako ten její, to už potom není otec, ale špinavý dobytek, kterého se člověk rád zbaví. A teď už i ta máma v jejích očích čím dál víc ztrácela. I ona už se dala na pití. Chodí schválně pro tátu ke starému Colombovi, aby ji tam někdo pozval na frťana; usadí se vždycky ochotně za stůl, nedělá už takové okolky jako tenkrát poprvé, vycucne to jedním tahem, pak tam vydrží vysedávat s lokty na stole celé hodiny a nakonec jde ven celá vykulená. Když Nana někdy šla kolem Colombovy putyky a viděla uvnitř mámu, jak tam sedí s nosem v chlastu a tupě poslouchá ty hulákající chlapy, popadl ji šílený vztek, protože mladí lidé nakonec pokukují po jiných laskominách a pijáckou vášeň nechápou. V takové večery pak mívala doma pěknou podívanou, táta ochlasta a máma ochlasta v té zatracené díře, kde není ani co do huby a kde to smrdí kořalkou na sto honů. Namouduši, v tomhle by ani světice nevydržela. Vzal to čert, jestli se jednoho krásného dne odtud zdejchne, můžou si to rodiče přičíst k dobru a bít se potom v prsa, protože ji sami vyhnali ven.

Jednou v sobotu přišla Nana domů a našla tátu i mámu ve strašlivě zřízeném stavu. Coupeau ležel napříč přes postel a chrápal. Gervaisa seděla zhroucená na židli, hlava se jí kývala ze strany na stranu, a dívala se do prázdna dokořán otevřenýma očima, z nichž šel strach. Zapomněla dát ohřát večeři, zbytky nějakého guláše. Čadící svíčka, které nepřistřihla knot, svítila na tu ostudnou bídu jejich pelechu.

„To už jdeš, ty fuchtle?“ zablekotala Gervaisa. „No počkej, táta si tě podá!“

Nana neodpovídala, stála bledá jako stěna, a dívala se na studená kamna, na neprostřený stůl a na celý ten ponurý pokoj, do něhož ta dvojice ochlastů jako by vnášela sinalou hrůzu vlastní otupělosti. Nesundala si ani klobouk a prošla světnicí, potom se zaťatými zuby mlčky otevřela dveře a odcházela zase pryč.

„Ty jdeš ještě dolů?“ zeptala se matka, neschopná ani otočit hlavu.

„Ano, na něco jsem zapomněla. Přijdu hned… Sbohem.“

A už se nevrátila. Druhý den, když se Coupeauovi vyspali z opice, poprali se navzájem a jeden na druhého svalovali vinu za to, že Nana vzala roha. Ach, ta už je asi hezky daleko, jestli pořád ještě utíká! Jak se říká dětem, když chtějí chytit vrabce, můžou jí zkusit posolit ocásek! Pro Gervaisu to byla drtivá rána; to jí už dodalo úplně. I při své mravní bídě si totiž zcela jasně uvědomovala, že pád její dcery, která se právě teď někde nenávratně spouští, strhává i ji ještě hlouběji, že teď už bude úplně sama, že už ani na dceru nebude muset brát ohled a že jí nic nebude bránit, aby klesla tak hluboko, jak to půjde. Ano, ta zvrhlá děvka jí odnesla v těch svých ucouraných sukních poslední zbytek její vlastní počestnosti. A tři dny se bez ustání opíjela, zatínala pěsti a chrlila opuchlými ústy nejhorší nadávky na tu svou zludračenou dceru. Coupeau proběhl všechny okrajové bulváry a díval se do obličeje kdejaké ženské, kterou potkal, ale pak si zas klidně sedl a zapálil si dýmku, jako by ho ani tohle nemohlo rozházet. Jenom občas u večeře vyskočil s nožem v pěsti, mával rukama a křičel, že je zneuctěný; ale pak si zas sedl a dojedl polévku.

V domě, kde každý měsíc někomu ulétla dcera jako kanárek, když se nechá klec otevřená, se nad příhodou u Coupeauových nikdo zvlášť nepodivil. Jenom Lorilleuxovi slavili triumfy. Oni to přece vždycky říkali, že jim ta holka jednou uteče z domu a něco vyvede! Mají nakonec, co chtěli, všechny květinářky vždycky špatně skončí. Bochovi a Poissonovi se také po straně pochechtávali a navenek se okázale oháněli svou vlastní ctností. Jedině Lantier se Nany potměšile zastával. To se ví, že je to prohřešek proti všem zákonům, když taková slečinka vezme roha, vykládal a tvářil se jako svatoušek. Potom však se mu vždycky zablýsklo v očích a dodával, že ta holky byla, mordyje, až moc hezká na to, aby se v tom jejím věku utloukala v takovéhle bídě.

„Vy to nevíte?“ rozkřikla se jednou paní Lorilleuxová u Bochových ve vrátnici, kde celá ta povedená společnost pila kávu. „Je to namouduši pravda pravdoucí, pajda tu svou dceru prodala! Ano, prodala ji, mám na to důkazy…! Ten dědek totiž, jak jsme ho potkávali od rána do večera na schodišti, už chodil předem splácet zálohu! To je přece nad slunce jasné. A včera, včera je viděli spolu v divadle Ambigu, slečinku i toho jejího kocoura… Namouduši, žijou spolu na hromádce, tak vidíte, že je to pravda pravdoucí!“

A přetřásali to dál, než dopili kávu. Koneckonců je to docela možné, vždyť se dějí ještě horší věci. A nakonec pak po čtvrti i ti nejrozumnější lidé tvrdili, že Gervaisa dceru prodala.

Teď bylo často vidět Gervaisu, jak se plouží po chodníku a kašle na lidi. Kdyby na ni někdo na ulici křikl, že je zlodějka, nebyla by se snad ani otočila. Už měsíc nepracovala u paní Fauconnierové, ta ji musela vyhodit, aby se vyhnula samým hádkám se zákazníky. V několika týdnech vystřídala osm prádelen; všude pracovala dva tři dny a pak dostala vyhazov, protože zasvinila, na co sáhla, byla nedbalá, nečistá a chátrala tak, že už i svoje řemeslo zapomínala. Nakonec sama poznala, že všechno kazí, a tak nechala vůbec žehlení a prala nádenicky v ulici Neuve. Ráchat se ve vodě a rvát se se špínou, klesnout k nejhrubší a nejméně náročné práci, to jí docela vyhovovalo, protože tím klesla zas o stupínek níž v tom svém pozvolném úpadku. Prádelna jí také, namouvěru, krásy nepřidala. Když odtud vylezla, vypadala vždycky jako urousaný pes, naskrz promočená a s promodralými rukama. Přitom tloustla pořád víc, přestože kolikrát neměla ani co do huby, a noha už se jí vykroutila tak, že nemohla ani na ulici vedle někoho jít, protože by ho byla málem porazila, jak se kývala ze strany na stranu.

Pochopitelně, když někdo takhle sejde, zmizí i všechna ženská pýcha. Gervaisa už dávno hodila přes hlavu všechnu svou někdejší hrdost, koketnost, potřebu citu, nároky na slušnost a na ohledy. Mohlo se do ní kopat ze všech stran, zepředu i zezadu, ani to necítila, byla už příliš ochablá a zplihlá. Lantier už ji také nadobro nechal být, ani ji už tu a tam nepoplácal jen tak, aby se neřeklo, a Gervaisa jako by ani nezpozorovala, že skončil ten jejich dlouhý poměr, který se tak pomalu vlekl k naprosté oboustranné omrzelosti. Měla aspoň o jednu nepříjemnou povinnost míň. Dokonce i poměr mezi Lantierem a Virgínií ji nechával úplně chladnou, tak už byla úplně netečná ke všem těm hloupostem, které jí kdysi tolik dovedly pobláznit hlavu. Byla by jim třeba sama dělala křena, kdyby o to stáli. Teď už to věděl kdekdo, že kloboučník s kupcovou si spolu pěkně žijí. Však to měli také pohodlné, protože ten paroháč Poisson měl každý druhý den noční službu a drkotal zuby na pustých ulicích, zatímco manželka se sousedem si doma pěkně hřáli nohy v teplíčku. Ani nemuseli spěchat; když slyšeli, jak jeho boty pomalu cvakají kolem krámu temnou a liduprázdnou ulicí, klidně si leželi dál a nevystrčili ani nos zpod pokrývek. Vždyť takový strážník nezná nic jiného než povinnost, že? A klidně mu až do rána pytlačili ve vlastním revíru, zatímco ten přísný muž zákona bděl nad vlastnictvím druhých. Celá čtvrť Goutte-d’Or se tomu povedenému žertu smála. Mít parohy a k tomu být úřední osoba, z toho měl kdekdo náramnou legraci. Ostatně Lantier už měl v tomhle teplém hnízdečku domovské právo. Krám a kupcová, to přece patří k sobě. Projedl už pradlenu, teď si tedy pochutnával na kupcové, a kdyby se tu po ní zařídily třeba niťařky, papírnice nebo modistky, měl dost zdravé zuby na to, aby je všechny slupl.

Namouduši, nikdo ještě neviděl, aby se mužský tak topil v slad­kostech jako teď on. Lantier si to uměl pěkně vybrat, když tentokrát radil Virgínii, aby si zařídila obchod s lahůdkami a cukrovinkami. Jakpak by Provensálec neměl rád sladkosti! Dovedl by doopravdy být živ jen z cukrátek, gumových kuliček, obalovaných dražé a z čokolády. Zvlášť po dražé, kterým říkal „cukrové mandle“, se jen olizoval, jak ho příjemně lechtaly na patře. Už rok se živil jen bonbony. Otvíral šuplíky a cpal se sám, když ho někdy Virgínie poprosila, aby jí pohlídal krám. Často i při řeči, když bylo v krámě pět nebo šest lidí, sundal víko z nějaké sklenice na pultě, vstrčil dovnitř ruku a klidně si chroustal; sklenice pak už zůstala otevřená a pomalu se prázdnila. Nikdo už si toho ani nevšímal a on vždycky jen prohodil, že je to taková jeho mánie. Pak si zas vyvzpomněl, že má chronický chrapot, nějaké škrábání v krku, a že na to musí něco cucat. Pořád ještě nepracoval a měl v plánu stále větší a výnosnější obchody. Teď zrovna přemílal v hlavě ohromný vynález, klobouk-deštník, takový klobouk, který se na hlavě, jak spadne pár kapek, promění v paraple. Poissonovi sliboval polovinu zisku, a dokonce si od něho tu a tam vypůjčil dvacetifrank na pokusy. Zatím však se mu na jazyku rozplýval pomalu celý krám; všechno zboží musel ochutnat, dokonce i čokoládové doutníky a dýmky z červeného karamelu. Když už měl cukroví dost a nakonec si v návalu něžnosti smlsl někde v koutku i na cukrářce, zdál se jí sladký a připadalo jí, že má pusu jako pralinku. To bylo, panečku, líbáníčko s takovým mužským! Byl, namouduši, jako z medu. Bochovi říkali, že potřebuje jenom strčit do kávy prst, a má z ní hned sirup.

Lantier byl uprostřed těch ustavičných sladkostí celý naměkko a k Gervaise se choval otcovsky blahosklonně. Udílel jí rady a huboval ji, že už není tak pracovitá jako dřív. Taková ženská v jejím věku se musí panečku umět otáčet! A vyčítal jí, že byla odjakživa příliš mlsná. Ale protože prý se musí lidem vždycky podat pomocná ruka, i když si to třeba nezasluhují, hleděl jí najít sem tam nějakou drobnější práci. A tak přiměl Virgínii, aby si zjednala Gevaisu jednou týdně na drhnutí podlahy v krámě a v pokojích. Ráchat se v louhové vodě, v tom se ona vyzná, a pokaždé si vydělá třicet pěťáků. Gervaisa přicházela každou sobotu ráno se džberem a rejžákem a ani se nezdálo, že by jí připadalo příliš zatěžko chodit na špinavou a ponižující práci s hadrem a utěrákem do bytu, kde kdysi trůnívala jako krásná plavovlasá majitelka. Tohle bylo poslední pokoření, úplný konec její pýchy.

Jednou v sobotu měla pořádnou dřinu. Tři dny pršelo a zákazníci jako by nosili na botách do krámu všechno bláto z celé čtvrti. Virgínie seděla za pultem, načesaná, s krajkovým límečkem a manžetami, a hrála si na dámu. Vedle ní na úzké lavičce z červeného moleskinu[^7] se rozvaloval Lantier jako doma, jako by skutečným pánem krámu byl on, a nedbale sahal rukou do sklenice s větrovými bonbony, jen tak ze zvyku, aby něco sladkého chroustal.

„Poslouchejte, paní Coupeauová!“ křikla najednou Virgínie, která už ji chvíli povýšeně pozorovala při práci. „Necháváte tamhle v koutě špínu. Vydrhněte to ještě jednou a pořádně!“

Gervaisa uposlechla. Vrátila se do kouta a začala drhnout znovu. Klečela na zemi ve špinavé vodě, sehnutá, s vysedlými rameny, ruce měla fialové a celé ztuhlé. Promáčená stará sukně se jí lepila na zadek. Vypadala tam na zemi jako hromádka něčeho ne zrovna voňavého; byla rozcuchaná, děrami v kazajce bylo vidět otylé tělo, překypující měkké maso, které se převalovalo, natřásalo a poskakovalo sem a tam při každém prudším pohybu; a potila se tak, že se jí z obličeje, celého mokrého, řinuly velké kapky.

„Čím víc se to zalévá potem, tím víc se to pak blýská!“ prohlásil mravoučně Lantier s ústy plnými bonbonů.

Virgínie seděla jako princezna, zvrácená dozadu, s přivřenýma očima sledovala, jak Gervaisa drhne, a tu a tam pronesla nějakou připomínku.

„Ještě trochu tamhle vpravo. A teď dejte pozor na to dřevěné obložení… Víte, minulou sobotu jsem s vámi nebyla moc spokojená. Ty šmouhy tam zůstaly.“

A oba, kloboučník i kupcová, se uvelebili ještě pohodlněji, jako na trůně, zatímco Gervaisa se jim ploužila u nohou v černé špíně. Virgínie byla zřejmě na vrcholu blaha, protože jí v kočičích očích jednu chvíli zasvítily žluté plamínky a s vychytralým úsměvem se podívala na Lantiera. Konečně se může pokochat pomstou za ten výprask v prádelně, na který nikdy nezapomněla!

Mezitím bylo z místnosti za krámem slyšet tiché skřípání pilky, když Gervaisa přestávala drhnout. Otevřenými dveřmi bylo vidět Poissonův profil, odrážející se na zsinalém pozadí světla ze dvora. Neměl dnes službu, a tak využíval volného času a oddával se svému koníčku. Seděl u stolu a s nesmírnou pečlivostí vyřezával arabesky do mahagonového víka krabičky od doutníků.

„Poslouchejte, Badinguete,“ křikl Lantier, který už ho zas z přátelství obšťastňoval touhle přezdívkou, „tu krabičku si zamlouvám jako dárek pro jednu slečnu!“

Virgínie ho štípla, ale Lantier, nepřestávaje se usmívat, jí galantně oplatil zlé dobrým a pod pultem ji polechtal na koleně; potom vytáhl ruku jakoby nic, když manžel zvedl hlavu a ukázal zrzavou bradku a naježený knír v popelavé tváři.

„Však jsem ji také dělal pro vás,“ řekl strážník, „daruji vám ji z přátelství na památku.“

„Tak to si ji tedy mordyje musím nechat!“ zasmál se Lantier. „Pověsím si ji na krk na mašličku, abyste věděl.“

Pak, jako by v něm ta představa vybavila zároveň jinou, najednou řekl: „Abych nezapomněl, včera večer jsem potkal Nanu.“

Gervaisa se pod dojmem té noviny rázem posadila doprostřed kaluže špíny, rozlévající se po krámě. Zůstala sedět upocená, udýchaná, s kartáčem v ruce.

„Ach!“ zašeptala jenom.

„Ano, šel jsem dolů ulicí Martyrs a viděl jsem před sebou nějakou holku, jak se nakrucuje a jde zavěšená do takového dědka; povídám si: hele, tenhle zadek bych měl znát… Tak jsem přidal do kroku, a koho nevidím jako Nanu… Inu, nemusíte ji litovat, špatně si nežije, měla na sobě hezké vlněné šaty, na krku zlatý křížek a vypadala náramně veselá.“

„Ach!“ řekla znovu Gervaisa ještě bezvýraznějším hlasem.

Lantier mezitím dojedl všechny větrové bonbony a začal si brát z vedlejší sklenice cukrkandl.

„Je to sakramentsky prohnaná holka!“ pokračoval. „Představte si, že vám mi s takovou drzostí dala znamení, abych šel za ní. Potom toho dědka odstavila někde v kavárně… No to vám je číslo, ten dědek, úplně vylízanej prďola… a vrátila se ke mně do jednoho průjezdu. Hádě jedno! Roztomilá, lísala se ke mně a div mě neolizovala jako štěně. Ano, dala mi pusu a na všechny se vyptávala, co kdo dělá… No, zkrátka byl jsem moc rád, že jsem se s ní potkal.“

„Ach!“ řekla potřetí Gervaisa.

Choulila se, pořád ještě čekala. Tak dcera jí opravdu ani slovo nevzkázala? Do ticha bylo znovu slyšet jen Poissonovu pilku. Rozjařený Lantier cucal rychle cukrkandl, až přitom mlaskal.

„Kdybych já ji měla potkat, to bych radši přešla na druhou stranu!“ vložila se do toho Virgínie a znovu Lantiera vztekle štípla. „Ano, musela bych se hanbou rdít, kdyby mě taková holka měla veřejně na ulici pozdravit… Neříkám to proto, že jste tady, paní Coupeauová, ale ta vaše dcera je pěkně zkažená potvora. Poisson takových každý den sebere, a nejsou ani tak špatné jako ona.“

Gervaisa neříkala nic, nehýbala se, oči upírala do prázdna. Nakonec pomalu zavrtěla hlavou, jako by odpovídala svým vlastním myšlenkám, zatímco kloboučník s namlsaným výrazem potichu říkal: „Jo, takovouhle zkaženou potvůrkou by si člověk docela rád přecpal žaludek. Je to měkoučké jako kuřátko…“

Ale kupcová na něho vrhla tak hrozivý pohled, že se v půli věty zarazil a honem ji hleděl ukonejšit milou pozorností. Ohlédl se nenápadně po strážníkovi, a když viděl, že je nosem celý zabořený do té své krabičky, nacpal Virgínii do úst hrst cukrkandlu. Virgínie se milostivě pousmála a obrátila svůj vztek proti pradleně.

„Pospěšte si trochu, co je to! Takhle moc práce neuděláte, když tu budete dřepět jako kus dřeva… No tak hněte sebou, nemám chuť brouzdat se tu ve vodě až do večera!“

A tišeji dodala zlobným hlasem: „Copak já za to můžu, že se jí dcera spustila?“

Gervaisa to zřejmě ani neslyšela. Znovu se dala do drhnutí podlahy, s ohnutým hřbetem, přimáčklá k zemi, plazila se malátnými pohyby jako ropucha. Oběma rukama svírala dřevěnou rukojeť rejžáku a hnala před sebou černý proud, z něhož jí stříkalo bláto až do vlasů. Vymetla špinavou vodu do stružky a teď už to potřebovalo jenom setřít.

Lantier, který se mezitím nudil, po chvilce mlčení křikl na stráž­níka.

„Jo, abyste věděl, Badinguete, včera jsem viděl vašeho pána, v ulici Rivoli. Ten ale vypadá sešlý, víc bych mu nehádal než půl roku života… Bodeť by taky ne, když vede takový život!“

Mluvil o císaři. Strážník ani nezvedl oči a odpověděl stroze: „Kdybyste vy byl u vlády, taky byste nebyl tak tlustý.“

„Jo, kamarádíčku, kdybych já byl u vlády,“ odpověděl kloboučník a nasadil najednou vážný obličej, „to by to vypadalo trochu líp, na to můžete vzít jed… Tak například ta jejich zahraniční politika, no namouduši, z toho by člověk už delší dobu vyletěl z kůže. Já, jak tady stojím před vámi, kdybych jen znal nějakého novináře, abych ho trochu inspiroval těmi mými myšlenkami…“

Začínal se rozpalovat, a protože už schroustal všechen cukr­kandl, otevřel si zásuvku a tahal z ní ibiškové kostičky; polykal je jednu za druhou a přitom rozkládal dál: „To je přece náramně jednoduché… Především bych obnovil Polsko a zřídil bych velký skandinávský stát, který by udržoval v patřičné úctě toho severního obra… Potom bych udělal republiku ze všech těch mrňavých německých království… Anglie, té se nemusíme moc bát; jak by se hnula, poslal bych sto tisíc vojáků do Indie… A pak bych taky zahnal Turka pažbami zpátky do Mekky a papeže do Jeruzaléma… A co myslíte? V Evropě by byl hned pořádek. Koukejte, Badinguete, podívejte se…“

Přestal mluvit a nabral do hrsti pět nebo šest ibiškových kostek.

„Povídám, že by to netrvalo ani tak dlouho jako spolknout to­hleto.“

A naházel si do otevřených úst všechny kostky jednu po druhé.

„Císař má jiný plán,“ řekl strážník po několika dlouhých minutách přemýšlení.

„Ale jděte!“ odsekl mu zprudka kloboučník. „Známe ten jeho plán! Evropa si z nás dělá blázny… Každý den tahají lokajové v Tuileriích svého pána zpod stolu s nějakou plundrou z vysoké společnosti.“

Ale Poisson vstal, přišel blíž, položil si ruku na srdce a řekl:

„Tohle mě uráží, Auguste. Může se diskutovat, ale člověk nesmí být osobní.“

Tu zakročila Virgínie a okřikla je, aby jí s tím dali pokoj. Ať jí s celou Evropou vlezou na záda. Jak se můžou dva chlapi, kteří se jinak ve všem snášejí, pořád takhle hádat o politiku? Chvíli si ještě každý něco pro sebe brumlali. A potom strážník, aby ukázal, že se vůbec nezlobí, přinesl víčko od krabičky, kterou právě dodělal. Stálo na něm vykládanými písmeny: _Augustovi na památku_. Lantier byl nesmírně polichocen, zvrátil se dozadu a rozvalil se, div neležel na Virgínii. Manžel se na to díval a kalné oči v jeho popelavém obličeji, šedivém jako zašlá zeď, nevyjadřovaly vůbec nic; jen zrzavé chlupy na kníru se mu chvílemi samy od sebe roztodivně naježily, což by bylo znepokojovalo každého jiného, ale ne Lantiera, který si byl naprosto jist svou věcí.

Ten zatracený kloboučník v sobě měl tu klidnou drzost, jaká se líbí ženám. Když se Poisson otočil zády, posedl ho strašně legrační nápad políbit paní Poissonovou na levé oko. Obyčejně býval až potměšile opatrný, ale když se pohádal o politiku, byl schopný se odvážit všeho, aby měl vrch aspoň nad ženou. Těmi hltavými něžnostmi, které tak nestydatě kradl přímo za strážníkovými zády, se mstil za císařství, které udělalo z Francie jediný veliký hampejz. Jenomže tentokrát zapomněl, že je tu Gervaisa. Spláchla a vytřela už celý krám a teď stála u pultu, čekala na svůj frank padesát. Hubička na oko ji nechala úplně chladnou, jako by to bylo něco docela přirozeného, do čeho jí nic není. Virgínie vypadala trochu rozpačitě. Hodila jeden a půl franku před Gervaisu na pult. Ale Gervaisa se nehýbala, jako by pořád na něco čekala, celá ještě roztřesená od drhnutí, zmáčená a ohyzdná jako pes, kterého právě vytáhli z kanálu.

„Tak nic vám neříkala?“ zeptala se konečně kloboučníka.

„Kdo jako?“ křikl. „Aha, jo, Nana! Ne, kdepak, nic jiného. Ta holka vám má pusu! Jako malinu!“

A Gervaisa s frankem padesát v hrsti odcházela. Ze sešmajdaných střevíců jí crčela voda, čvachtavé zvuky vyhrávaly hotovou árii a na chodníku za ní zůstávaly mokré otisky širokých podrážek.

Po čtvrti si teď ožralé ženské jejího ražení vykládaly, že pije proto, aby zapomněla, že se jí dcera spustila. A sama Gervaisa, když stála nad frťanem u pultu, se tvářila tragicky a obracela to do sebe s toužebným přáním, aby po tom zdechla. Když se vracívala domů zlinkovaná pod obraz, blábolila, že je to ze zármutku. Ale počestní lidé jen krčili rameny; však to známe, dávat si v kořalně do nosu a vymlouvat to na zármutek; když zármutek, tak leda kořalečný. Je pravda, že v prvních dobách ten Nanin útěk těžce nesla. Bouřilo se v ní všechno, co v ní zbylo počestného; a pak, žádná matka se jen tak nesmíří s pomyšlením, že možná právě v téhle chvíli si její dcera tyká s kdejakým mužským. Ale byla už příliš otupělá, měla už příliš zatemnělou mysl a ztrápené srdce na to, aby se v ní takový pocit studu déle udržel. Šlo to u ní jedním uchem tam a druhým ven. Dokázala si třeba celý týden na tu svou couru nevzpomenout, a pak najednou ji popadla prudká láska nebo zlost, podle toho, jestli byla střízlivá, nebo jestli měla nakoupeno, ukrutná touha přistihnout Nanu někde v koutě a podle okamžité nálady ji buďto zlíbat, nebo zmlátit do modra. Nakonec už ztrácela jasnou představu o počestnosti. Ale Nana je přece její, ne? A když má člověk nějaký majetek, nechce, aby se mu rozběhl.

A když na ni takovéhle myšlenky přišly, chodila Gervaisa po ulicích a rozhlížela se jako četník. Ach, kdyby tak někde to své kvítko zahlédla, to by ji pěkně doprovodila domů! Toho roku se celá čtvrť začala bourat a přestavovat. Proráželi bulvár Magenta a bulvár Ornano, které měly oba přetínat okrajový bulvár; přitom vzala za své bývalá Poissonnièrská brána. Člověk už se tu málem nevyznal. Celou jednu stranu ulice Poissonnière zbourali. Ze Zlatnické ulice bylo teď vidět na obrovské volné prostranství, zaplavené sluncem a volným vzduchem; a na místě starých baráků, které až dosud bránily na téhle straně ve výhledu, se tyčila na bulváru Ornano nádherná budova, šestipatrový dům, zdobený sochami jako nějaký kostel; světlá okna s krajkovými záclonami v něm zaváněla bohatstvím. Dům byl celý bílý, stál zrovna proti Zlatnické ulici a jako by ji ozařoval pruhem světla. Co se kvůli němu Lantier s Poissonem každý den nahádali! Kloboučník nebyl k zaražení, ustavičně nadával na ty pařížské bouračky a obviňoval císaře, že staví všude samé paláce a dělníky vyhazuje na venkov. A strážník, celý bledý bezmocným vztekem, mu zas odpovídal, že císař myslí na dělníky především a že by třeba srovnal celou Paříž se zemí, kdyby to bylo nutné, jen aby jim dal práci. Gervaise také to okrašlování města nebylo příliš vhod, vždyť jí tu brali ten černý předměstský kout, na který už byla zvyklá. Nejvíc ovšem pramenila její rozmrzelost z toho, že se čtvrť zvelebuje, zatímco s ní to jde čím dál tím víc z kopce. Když člověk zabředá do bláta, nemá rád, když mu rovnou na hlavu svítí slunce. A tak ve dnech, kdy hledala Nanu, nadávala vztekle, že musí přelézat hromady stavebního materiálu, brodit se blátem podél rozestavěných chodníků a všude, kam přijde, narazí na prkennou ohradu. Při pohledu na nádhernou budovu na bulváru Ornano mohla pokaždé vyletět z kůže. Tyhle baráky, to je jen pro takové běhny, jako je Nana.

Mezitím se přece jen o děvčeti tu a tam něco doslechla. Vždycky se najdou takoví lidumilové, kteří si honem pospíší udělat vám zlomyslnou poklonu. Ano, vykládali jí, že Nana se na toho svého dědka vykašlala, to víte, hloupý kousek nezkušené holky. Vždyť co jí u něho chybělo, hýčkal ji, zbožňoval, mohla si dokonce dělat, co chtěla, kdyby v tom uměla trochu chytře chodit. Ale ne, mládí nemá rozum, prý od něho odešla s nějakým hejskem nebo něco takového. Nikdo přesně neví. Jisté jenom je, že jednou odpoledne si řekla tomu svému dědkovi o tři pěťáky, že chce jít na malou stranu, a že tam děda na ni čeká dodnes. V nejlepší společnosti se tomu říká vyčurat se po anglicku. Jiní lidé se zas dušovali, že ji od té doby viděli vyvádět ve _Velkotančírně u rozdováděné tanečnice_ v ulici Chapelle. A tehdy si Gervaisa usmyslila, že bude chodit po všech dupárnách v okolí. Jak někde viděla, že se tančí, šla dovnitř; Coupeau pořád s ní. Zpočátku vždycky jen prošli sálem a prohlédli si každou z holek, které se tu natřásaly. Potom jednou večer, když měli náhodou peníze, si sedli ke stolu a dali si džbánek horkého vína, jen tak pro zahřátí; řekli si, že chvíli počkají, jestli náhodou Nana nepřijde. Za měsíc už na Nanu zapomněli a chodili do dupáren jen pro své vlastní potěšení, rádi se totiž dívali, jak se tančí. Celé hodiny vydrželi beze slova tupě sedět s jedním loktem na stole uprostřed otřásajícího se sálu a zřejmě se přitom v hloubi duše bavili, když tak zírali bezvýraznýma očima na předměstské holky, poskakující v dusné, červeně osvětlené místnosti.

Jednou v listopadu se večer zašli takhle ohřát náhodou zrovna do Velkotančírny u rozdováděné tanečnice. Venku přituhovalo a zatraceně to štípalo do tváří. Ale uvnitř v sále bylo nabito. Hemžilo se to tam jak v úle, u stolů plno, uprostřed na parketu plno, divže lidi neviseli ve vzduchu, opravdu jako slanečci; ten, kdo měl rád tlačenku, mohl si tu přijít na své. Když obešli dvakrát celý sál a nenašli jediné místo u stolu, rozhodli se, že chvilku postojí, než někdo vypadne. Coupeau se švihácky pohupoval ve špinavé kazajce a staré soukenné čepici bez štítku, připlácnuté v týle, a jak tak zatarasoval cestu, najednou si všiml, že si jeden malý hubený mladík, který do něho vrazil loktem, čistí rukáv svrchníku.

„Poslouchejte!“ rozkřikl se vztekle, když si vytáhl krátký čibuk z černých špinavých úst. „To se nemůžete omluvit, co? A ještě se to tváří znechuceně, že má člověk na sobě dělnickou halenu!“

Mladík se otočil a přeměřil si klempíře, který mluvil dál: „To si pamatuj, ty pasáku, že dělnická halena je nejkrásnější oděv! Tak! Je to oděv pracovní! Však já tě opráším, jestli chceš, dám ti pár pohlavků. Takovej smrkáč, a bude to urážet dělníka!“

Gervaisa se marně snažila ho utišit. Naparoval se v těch svých hadrech, tloukl se do špinavé kazajky na prsou a hulákal: „Jsou pod tím, panečku, mužská prsa!“

Mladík jen zabručel: „To je ale nějaký syčák a otrapa!“ A zmizel v tlačenici.

Coupeau ho chtěl dohonit. To by tak hrálo, nechat si nadávat od nějakého panáčka ve svrchníku. Beztak ho asi nemá zaplacený, koupil ho u vetešníka, aby v tom ulovil nějakou ženskou a aby ho to moc nestálo. Jestli ho najde, přinutí ho kleknout a poklonit se dělnické haleně. Ale tlačenice byla příliš velká, nedalo se ani jít. Obcházeli s Gervaisou pomalu kolem tanečního parketu; mačkala se tu trojitá řada zevlounů a všechny obličeje se rozzářily, když se nějaký mužský natáhl anebo když nějaká slečna zvedla nohu, takže jí bylo všechno vidět. Protože byli oba malí, natahovali se na špičky, aby také viděli trochu víc než jen poskakující drdoly a klobouky. Nakřáplé zvuky dechové kapely vyhrávaly zuřivě čtverylku a celý sál se otřásal jako v bouři; tanečníci dupali a zvedali mračna prachu, že nebylo skoro ani vidět plápolající plynové hořáky. Dusno tu bylo k zalknutí.

„Podívej se!“ řekla najednou Gervaisa.

„Na co?“

„Tamhle na tu sametovou hučku!“

Vystoupili na špičky. Viděli tam vlevo starý černý sametový klobouk a nad ním se houpala dvě opelichaná pera, hotový funebrácký chochol. Ale neviděli pořád nic jiného než ten klobouk, jak poskakuje v ďábelském tanci, jak se nadhazuje, točí, mizí a zas se vynořuje. Chvílemi se jim v tom zběsilém víru natřásajících se hlav ztrácel z očí a pak ho zas našli, jak se pohupuje nad ostatními tak vyzývavě a tak směšně, že se lidé kolem nich smáli jen tomu tančícímu klobouku, nevědouce ani, co je pod ním.

„No a co má být?“ zeptal se Coupeau.

„Copak nepoznáš ten drdol?“ zašeptala Gervaisa přiškrceným hlasem. „Krk na to dám, že je to ona!“

Klempíř si jediným rozmachem udělal před sebou v tlačenici místo. Hrome, to se ví, že je to Nana! A v jakém náramném ustrojení! Měla na sobě staré hedvábné šaty, celé usmolené, jak jimi vytřela všechny stoly v kdejakých pajzlech, a ze všech stran jí z nich visely utržené volány. Přitom byla jen tak, přes rameno neměla ani kousek šály a bylo jí vidět holý živůtek s povážlivě natrženými knoflíkovými dírkami. A to prosím ta uličnice měla dědka, který ji nosil na rukou, a musela skončit takhle jen proto, že od něho odešla kvůli nějakému pasákovi, který ji určitě bije! Ale stejně byla pořád pěkně svěží a k nakousnutí, takhle zježená jako pudlík, když pod tím obrovským legračním kloboukem ukazovala ten svůj růžový kukuč.

„Počkej, však já ti zahraju muziku, to bude tanec!“ řekl Coupeau.

Nana pochopitelně nic netušila. Nakrucovala se, to stálo za podívanou! Házela zadkem napravo, nalevo, ukláněla se až k zemi, dupala a vyhazovala nohy tanečníkovi až do obličeje, div se přitom neroztrhla. Diváci kolem ní udělali kruh a tleskali jí. Nana, celá rozpálená, si sebrala sukně, vyhrnovala si je až ke kolenům a přitom se pořád natřásala v divokém tanci, jako by ji někdo bičem poháněl, točila se jako káča, najednou mírně a způsobně, jen se přitom s obdivuhodnou elegancí kroutila v bocích a v prsou. Člověk by ji byl nejradši zatáhl někam do kouta a tam ji samou láskou snědl.

Mezitím však doprostřed toho pastýřského tanečku vpadl Cou­peau a vyrušil tanečníky z další figury; ze všech stran se ozvalo nadávání.

„Povídám vám, že je to moje dcera!“ křičel. „Pusťte mě k ní!“

Nana zrovna tančila pozpátku, ukláněla se, až zametala kloboukem podlahu, vystrkovala zadek a trochu jím vrtěla, aby to ještě líp vypadalo. A dostala dobře mířený kopanec právě na ono místo; napřímila se a zbledla jako stěna, když poznala tátu s mámou. To má teda, namouduši, pech!

„Ven! Ven!“ křičeli tanečníci.

Ale Coupeau, který v dceřině kavalírovi poznal zrovna toho hubeného mladíka ve svrchníku, si z lidí houby dělal.

„Ano, jsme to my!“ hulákal. „To jsi nečekala, co? Tak tady jsme tě načapali, a ještě k tomu s tím frackem, co se ke mně před chvíli tak neuctivě zachoval!“

Gervaisa ho vztekle odstrčila a řekla: „Mlč…! Nač tolik řečí!“

Vykročila kupředu a vlepila Naně dvě pořádné facky. Po první se jí klobouček s péry svezl na stranu a po druhé jí zůstal na tváři, bílé jako prostěradlo, červený otisk. Ohromená Nana držela, neplakala ani se nevzpouzela. Kapela vyhrávala dál, namačkaní lidé se začínali dopalovat a křičeli pořád: „Ven! Ven!“

„Tak, a teď táhni!“ řekla zas Gervaisa. „Pěkně napřed, a ať tě ani nenapadne chtít utéct, to bych tě hned dala sebrat!“

Hubený mladík zatím obezřetně zmizel. A tak Nana vykročila napřed, jako bez ducha, ještě celá zkoprnělá z té nenadálé pohromy. Když se zatvářila, jako by chtěla něco namítnout, dostala zezadu pohlavek, který ji otočil zas přímo ke dveřím. A všichni tři vyšli ven uprostřed smíchu a zlostných výkřiků celého sálu, zatímco kapela dohrávala pastorelu za takového kraválu, jako by trombony chrlily dělové koule.

A všechno bylo zas jako dřív. Nana si pospala dvanáct hodin ve své bývalé komůrce a celý týden pak byla moc hodná. Pospravila si jedny staré skromné šaty a nosila čepeček, uvázaný stuhami vzadu pod drdolem. Dokonce v zápalu ušlechtilé horlivosti prohlásila, že chce pracovat doma; doma si prý člověk vydělá, kolik chce, a nemusí k tomu poslouchat ty sprosté řeči v dílně. Sehnala si tedy domácí práci a usadila se s veškerým nářadím u stolku; první dny vstávala v pět a od rána kroutila stonky k fialkám. Ale když už jich pár veletuctů odvedla, začala si nad prací protahovat ruce, chytaly ji do nich křeče, protože už si na stonky odvykla, a kromě toho nemohla vydržet zavřená doma, když teď půl roku běhala po všech čertech. A tak hrníček s lepidlem pomalu zase zasychal, květinové plátky a zelený papír byly flekaté od mastnoty a třikrát za sebou přišel sám zaměstnavatel udělat kravál a chtěl nazpátek zničený materiál. Nana se doma válela, dostávala každou chvíli od táty nařezáno a od rána do večera se chytala s mámou, byly to ukrutné hádky, při nichž si obě vyčítaly ty nejohavnější věci. Takhle to nemohlo jít dál. Dvanáctý den se holka zas vypařila, jen v tom, co měla na sobě; odnesla si s sebou jen ty skromňoučké šaty a ten čepeček za uchem. Lorilleuxovi, kteří se na návrat ztracené dcery k spořádanému životu tvářili dost kysele, byli teď zas na koni a mohli se potrhat smíchy. Další číslo programu, zmizení číslo dvě, slečny do saintlazarské polepšovny nastupovat! No ne, tohle je ale junda! Umí se to Nana šikovně zdejchnout! Nu, jestli ji teď chtějí Coupeauovi ještě udržet doma, to leda by jí to zašili a zavřeli ji do klece!

Před lidmi se Coupeauovi tvářili, jako by byli rádi, že od ní mají pokoj. Ve skutečnosti byli bez sebe vzteky. Ale ani vztek netrvá věčně. Za nějaký čas se dověděli, že se Nana potlouká po čtvrti jako obyčejná coura, a ani nehnuli brvou. Gervaisa tvrdila, že to holka dělá jen proto, aby je zostudila, a bylo jí úplně jedno, co se povídá. Až prý tu děvku potká někde na ulici, nebude si ani špinit ruce tím, že by jí vlepila pár pohlavků; ano, s tou už nadobro skoncovala, a i kdyby ji našla chcípat někde na ulici, jak leží nahá na dlažbě, přešla by kolem a ani by jí nepřišlo, že tu couru nosila pod srdcem. Nana zatím vyváděla po všech dupárnách v okolí. Znali ji všude, od Bílé královny až po _Velkotančírnu u rozdováděné tanečnice_. Když se objevila v _Elysée-Montmartre_, vylézali lidé na stoly, aby ji viděli, jak při pastorele dělá čmuchajícího ráčka. Protože z _Červeného zámku_ ji dvakrát vyhodili, bloumala tam jen před vchodem a čekávala, až půjde někdo známý. _Černá koule_ na bulváru a _U Velkého Turka_ v ulici Poissonière byly slušné podniky, tam chodila, jen když měla na sobě prádlo. Ale ze všech putyk v celé čtvrti měla nejradši taneční kavárnu _Poustevna_ ve vlhkém tmavém dvoře a _Robertovu tančírnu_ v uličce Cadran; byly to dvě malé zaplivané dupárny, kde se svítilo půl tuctem olejových lamp a kde nikdo nedohlížel na pořádek, každý si tam dělal, co chtěl, takže byla spokojenost všeobecná a kavalíři se mohli se svými tanečnicemi v koutku líbat, nikdo je při tom nevyrušoval. A Nana střídala údobí, kdy byla nahoře, a pak zas dole, proměňovala se, jako když mávne kouzelnou hůlkou, někdy bývala ustrojená jako elegantní dáma a jindy zas vytírala bláto jako nejhorší cuchta. Pěkný život vedla, jen co je pravda!

Několikrát se Coupeauovým zdálo, že ji zahlédli na všelijakých nechvalně vyhlášených místech. Otočili se pokaždé zády a raději vypadli jinam, aby se k ní nemuseli znát. Neměli už náladu být pro smích celému sálu jen proto, aby si přivedli domů takovou roztoulanou běhnu. Ale jednou večer kolem desáté, když se už chystali jít spát, zabouchal někdo na dveře. Byla to Nana; klidně přišla s prosíkem, jestli se tu může vyspat. A v jakém stavu, můj ty bože! Bez klobouku, šaty visely rozedrané, boty úplně sešmajdané, zkrátka vystrojená, že by ji mohla rovnou sebrat patrola a zavřít za katr. Nejdřív dostala samozřejmě nařezáno, pak se hltavě vrhla na kus tvrdého chleba a usnula únavou ještě s posledním soustem v zubech. A tak to šlo potom dál. Když jí trochu otrnulo a cítila se líp, jednoho krásného rána se zas vypařila. Mlha přede mnou, mlha za mnou, ptáček byl v tahu. Uplynuly týdny a měsíce, zdálo se, že už nadobro zmizela, ale najednou se objevila znovu, nikdy neřekla odkud, někdy špinavá, že by se jí člověk i dřívkem štítil dotknout, poškrábaná po celém těle odshora až dolů, jindy zas pěkně oblečená, ale tak malátná a vyčerpaná flámováním, že sotva stála na nohou. Rodiče si museli zvyknout. Mohli ji řezat, jak chtěli, stejně si dělala z jejich domácnosti hospodu, kam se chodila jednou začas vyspat. Věděla, že za to vyspání musí zaplatit výpraskem, a tak si to vždycky předem rozvážila a přišla si pro výprask, když jí z toho kynul užitek. Ostatně i to mlácení člověka nakonec omrzí a Coupeauovi se s tím Naniným flámováním pomalu smířili. Přišla, nepřišla, hlavně když nenechala dveře dokořán. Můj ty bože, vždyť se poctivost zvykem opotřebuje zrovna tak jako co jiného.

Jen jediná věc přiváděla ještě Gervaisu k zuřivosti; když jí dcera chodila domů v šatech s vlečkou a v kloboucích s pery. Ne, s takovýmhle přepychem se nedovedla smířit. Ať už si Nana třeba flámuje, ale když přijde domů k mámě, tak ať je aspoň oblečená, jak se na dělnici sluší. Šaty s vlečkou budily v domě pohoršení; Lorilleuxovi se pošklebovali, Lantier, celý rozjařený, se točil kolem holky a očuchával ji, jak pěkně voní, a Bochovi zakázali Pavlínce stýkat se s tou necudou, která chodí takhle ověšená. I Gervaisa se zlobívala, když Nana po nějakém takovém nočním výletu vyspávala jako zabitá až do poledne, celá rozhalená, s rozpuštěným drdolem ještě plným vlásniček, tak bledá a tak tiše dýchající, že vypadala jako mrtvá. Několikrát za dopoledne jí obyčejně Gervaisa cloumala a hrozila jí, že jí vyleje na břicho hrnec vody. Ta ničemná hezká holka ji dopalovala, když tu tak polonahá a celá ještě čpící neřestí vyspávala to svoje milování, od něhož měla ještě celé tělo rozlámané a po němž jako by se nemohla ani probrat. Nana vždycky otevřela jedno oko, vzápětí ho zase zavřela a rozvalila se ještě víc.

Gervaisa, která jí obyčejně nevybíravými slovy vyčítala, jaký vede život, a ptávala se jí, jestli chodí s pěšáky, nebo s kanonýry, že se vrací takhle rozlámaná, jednou konečně svou hrozbu uskutečnila a přetáhla ji mokrou rukou po těle. Holka se rozzuřila, zmítala se na lůžku a vykřikovala: „Tak už toho mám dost! Víš, mámo, lepší bude o mužských nemluvit, ne? Ty sis dělala, cos chtěla, a já si taky dělám, co chci.“

„Cože? Cože?“ koktala Gervaisa.

„Ano, nikdy jsem ti o tom nic neříkala, protože mi do toho nic nebylo; ale užívala sis taky svý, kolikrát jsem tě viděla chodit dole v košili, když táta chrápal… Teď už tě to nebaví, ale baví to zas jiný. Tak vidíš. Vlez mi na záda, nemělas mi dávat příklad!“

Gervaisa zůstala stát bledá jako stěna, ruce se jí roztřásly, točila se dokola a ani nevěděla, co dělá, zatímco Nana se převalila na břicho, stiskla polštář do náručí a zase usnula jak kus dřeva.

Coupeau něco zabručel, ale ani ho nenapadlo vrazit jí pár facek. Začínal už to mít v palici úplně vylízané. A vlastně už by mu nikdo ani nemohl vyčítat, že je krkavčí otec, zanedbávající morálku, protože pití už ho úplně připravilo o jakýkoliv pojem, co je dobré a co špatné.

Teď to s ním chodilo pravidelně jako hodiny; půl roku z opice nevyšel, potom zůstal někde ležet a dopravili ho k Svaté Anně. Bylo to už pro něho jako výlet na venkov. Lorilleuxovi říkali, že se pan vévoda z Kořalova zas odebral na své statky. Po několika týdnech ho z ústavu vždycky propustili spraveného a slepeného, ale on se hned začal ničit znovu až do dne, kdy ho to zase porazilo a bylo zas zapotřebí ho spravit. Za tři roky byl takhle u Svaté Anny sedmkrát. V ulici se říkalo, že už tam má pro sebe vyhraženou celu. Ale nejhorší na celé věci bylo, že to toho nenapravitelného opilce pokaždé víc zdrblo, takže se od recidivy k recidivě už dalo pomalu čekat, že jednou udělá poslední kotrmelec, že se už úplně rozsype jako starý sud, když mu jedna za druhou popraskaly všechny obruče.

Přitom mu to na kráse nepřidávalo, vypadal jako strašidlo. Ten utrejch už ho jaksepatří zřídil. Celé tělo, prosáklé alkoholem, se mu scvrkalo jako ta embrya u lékárníka, naložená ve sklenicích. Když se postavil k oknu, prosvítalo mu slunce žebry, jak byl hubený. Tváře měl propadlé, oči rozteklé, ustavičně mu z nich kapalo, a kdyby to byl vosk, stačilo by to už na svíčky pro celou katedrálu. Jenom ten nos na něm kvetl jak červený karafiát, krásný a velký jako okurka uprostřed toho jeho zpustošeného ciferníku. Každému, kdo znal jeho věk – rovná čtyřicítka –, přeběhl mráz po zádech, když ho viděl jít shrbeného, potácivým krokem, starého jako pařížská dlažba. A ruce se mu třásly čím dál víc, hlavně pravá mu tancovala takový čardáš, že musel někdy vzít sklenici do obou rukou, aby ji vůbec dostal k ústům. Ach, tohle zatracené třesení, to byla jediná věc, která ho při jeho celkové otupělosti ještě dopalovala. Bylo někdy slyšet, jak bručí zuřivé nadávky na ty svoje ruce. Jindy zas nad nimi celé hodiny zamyšleně vysedával a díval se beze slova, jak mu ruce skáčou jako žáby; nerozčiloval se už a spíš hledal, co mu tam uvnitř těma rukama pořád tak hází. A jednou večer ho Gervaisa přistihla, jak se mu přitom po fialových pijanských tvářích koulejí dvě velké slzy.

Poslední léto, kdy Nana proválela u rodičů zbytky proflámo­vaných nocí, bylo pro Coupeaua zvlášť špatné. Úplně se mu změnil hlas, jako kdyby mu kořalka vsadila do krku jiný zvuk. Na jedno ucho ohluchl. Potom mu v několika dnech najednou zeslábl zrak a musel se na schodech držet zábradlí, aby nesletěl. Se zdravím už byl úplně na hromádce, jak se říká. Míval závratě a přitom tak ukrutné bolení hlavy, že slyšel andělíčky zpívat. Najednou ho popadaly prudké bolesti do rukou a do nohou; to vždycky zbledl, musel se posadit a zůstával po celé hodiny dřepět na židli jako zpitomělý. Po jednom takovém záchvatu mu dokonce zůstala celý den jedna ruka ochrnutá. Několikrát musel zůstat v posteli; to se schoulil do klubíčka, ležel schovaný pod pokrývkou a těžce, pravidelně oddechoval jako nemocné zvíře. Tehdy ho zas přepadaly ty zvláštní stavy, kterými trpíval u Svaté Anny. Býval vystrašený, neklidný, dostával vysokou horečku, válel se v záchvatech zuřivého vzteku, trhal na sobě šaty a křečovitě kousal do nábytku; nebo zas dostával záchvaty dojetí, naříkal jako děvka, vzlykal a bědoval, že ho nikdo nemá rád. Když se jednou večer Gervaisa s Nanou vrátily spolu domů, nenašly ho v posteli. Položil do ní místo sebe podhlavník. Našly ho potom schovaného za postelí u zdi, drkotal tam zuby a vykládal, že ho nějací chlapi mají přijít zavraždit. Gervaisa s Nanou ho musely uložit a konejšit jako dítě.

Coupeau znal na všechno jen jediný lék, vrazit do sebe půllitr kořalky, aby ho to vzalo za osrdí a postavilo na nohy. Každé ráno léčil ten svůj zahleněný krk. Paměť už se mu dávno vypařila, v hlavě měl úplně prázdno; a sotva stál na nohou, dělal si ze své nemoci legraci. Nikdy mu přece nic nebylo a není. Ano, byl už v takovém stavu, kdy člověk tvrdí, že se mu daří znamenitě, a přitom už má smrt na jazyku. Ostatně i jinak už to neměl v hlavě v pořádku. Když se Nana po šesti nedělích toulání vrátila domů, myslel, že si jen tak doběhla nakoupit. Často ho potkala, když šla zavěšena do nějakého pána, a vyzývavě se na něho zubila, ale on ji ani nepoznal. Zkrátka, byla pro něho jako vzduch, byla by na něm mohla i dříví štípat.

Když přišly první mrazy, zmizela Nana zas; řekla, že se jde jenom podívat k zelinářce, jestli nemá sušené hrušky. Cítila zimu a nechtělo se jí drkotat zuby u vyhaslých kamen. Coupeauovi nadávali, že je mrcha, ale jen proto, že čekali na ty hrušky. Určitě se vrátí, minulou zimu přece taky takhle odběhla pro tabák za dva pěťáky a vrátila se za tři neděle. Ale měsíce plynuly a holka pořád nikde. Tentokrát asi musela uhánět, jako když jí hoří koudel. Přišel červen a ani sluníčko ji nepřitáhlo domů. Teď už je s ní tedy asi nadobro ámen, asi si někde našla lepší živobytí. Jednou, když měli dales[^8], prodali Coupeauovi Naninu železnou postel za rovných šest franků a probendili je v Saint-Ouenu. Beztak jim ta postel jen překážela.

Jednou ráno v červenci zavolala Virgínie Gervaisu, která šla zrovna kolem, aby jí přišla umýt nádobí, protože Lantier včera přivedl dva známé na večeři. A když Gervaisa myla nádobí, jaksepatří mastné po kloboučníkově žranici, zavolal najednou Lantier, který v krámě ještě od včerejška zažíval: „Jo, vy nevíte, matko, že jsem se tuhle viděl s Nanou!“

Virgínie seděla za pultem, tvářila se ustaraně nad prázdnícími se sklenicemi a zásuvkami a vztekle zavrtěla hlavou. Musela se držet, aby toho neřekla víc; protože tohle už se jí celé přestávalo líbit. Lantier se potkával s Nanou nějak příliš často. Však by za to nedala krk, ten chlap je schopný všeho, i toho nejhoršího, když mu vleze do hlavy nějaká sukně. Do krámu zrovna vešla paní Leratová, která byla s Virgínií právě moc zadobře, protože se jí Virgínie se vším svěřovala; rozpustile se ušklíbla a zeptala se mnohovýznamně: „Viděl… Jak to myslíte?“

„No, jak to myslím? Ve vší počestnosti, samozřejmě!“ odpověděl polichoceně kloboučník, usmál se a nakrucoval si kníry. „Jela v kočáře, já si to šlapal pěšky… Namouduši, přísahám vám. A není se taky co divit, však si ti bohatí synáčkové, co si s ní tykají, přijdou zatraceně na svý a můžou být ještě rádi!“

Oči mu jen svítily a otočil se k Gervaise, která vzadu v krámě vstoje utírala mísu.

„Ano, jela v kočáře a měla vám takovou elegantní toaletu! Ani jsem ji nemohl poznat, protože vypadala úplně jako nóbl dáma, usmívala se, ukazovala bílé zoubky a měla takový svěží kukuč jako květinka. To ona se na mě usmála a zamávala mi rukavičkou… Mám ten dojem, že ulovila nějakého vikomta. Jo, ta se má, panečku! Může se na vás na všechny vykašlat, má víc štěstí než rozumu, uličnice jedna! Roztomilé kotě! No ne, vy si ani nedovedete představit, jaké je z ní rozkošné kotě!“

Gervaisa utírala mísu pořád dál, třebaže už byla dávno čistá, jen se leskla. Virgínie ustaraně přemýšlela, jak zítra zaplatí dvě směnky, zatímco Lantier, tlustý a vypasený, potící se cukrem, kterým se ustavičně krmil, zaplňoval svým halasným obdivem pro hezky ohozené kůstky celý lahůdkářský krám, ze tří čtvrtin už vyjedený a začínající smrdět bankrotem. Ano, jen pár pralinek ještě schroustat a několik cukrkandlů vycucat a celý obchod Poissonových už bude vymetený. Najednou uviděl na protějším chodníku strážníka, jak kráčí upnutý až ke krku, byl zrovna ve službě, a šavle mu bije do stehen. To ho rozjařilo ještě víc. Přinutil Virgínii, aby se na manžela podívala.

„No ne,“ zašeptal, „koukej, jak se dneska nese, ten Badinguet! Dej pozor, nějak moc stahuje zadek, možná že si tam dal zasadit skleněné oko, aby viděl i dozadu!“

Když se Gervaisa vrátila domů, našla Coupeaua, jak sedí na posteli, přišel na něho záchvat. Bezvýraznýma očima civěl na zem. Posadila se také na židli jako rozlámaná, ruce jí klesly podél sukně. A čtvrt hodiny zůstala sedět beze slova proti němu.

„Dověděla jsem se novinu,“ vypravila ze sebe konečně potichu. „Viděli prý tvou dceru… Ano, tvoje dcera je moc nóbl oblečená a už tě nepotřebuje. Náramně dobře se jí daří… Ach, bože, co bych dala za to, být na jejím místě!“

Coupeau pořád civěl na podlahu. Pak zvedl zpustošený obličej, přiblble se zasmál a zablábolil: „Poslouchej, miláčku, vždyť já tě nedržím… Když se umeješ, tak seš eště docela k světu. Víš, jak se říká, žádnej hrnec není tak starej, aby se na něj nenašla poklička… Namouduši, kdyby se tím dalo trochu přivydělat…“

[^7]: Silná, hustá a pevná bavlněná látka. _Pozn. red._

[^8]: Peněžní tíseň. _Pozn. red._

</section>
