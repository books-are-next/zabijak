---
title: '7'
contentType: prose
---

Gervaisin svátek připadl na devatenáctého června. V takové sváteční dny se u Coupeauů jedlo jako o svatbě; bývaly to hostiny, od nichž každý vstával jako bečka, s břichem nacpaným na celý týden dopředu. Vymetl se na to kdejaký krejcar. Jak byl v domácnosti nějaký halíř, musel se projíst. Vymýšlely se z kalendáře kdejaké svátky, jen aby byla záminka k žranici. Virgínie to Gervaise náramně schvalovala, jen ať si prý dá do trumpety! Když má člověk takového mužského, že všechno propije, dělá dobře, že nejdřív myslí na žaludek a nenechá všechny peníze zmizet v chlastu. Když už se tak jak tak mají peníze rozkutálet, tak je lepší dát aspoň vydělat řezníkovi než vinárníkovi. A zmlsaná Gervaisa se snadno nechávala uchlácholit takovou výmluvou. Co se dá dělat, za to může jedině Coupeau, že už si nedokáží ušetřit ani zlámanou grešli. Ztloustla ještě víc a kulhala teď silněji, protože noha jako by se zkracovala tou měrou, jak se obalovala sádlem.

Toho roku se mluvilo o svátku už měsíc napřed. Vymýšlely se chody a všichni se už předem olizovali. Celý krám měl zatrolenou chuť se jaksepatří rozšoupnout. Tentokrát to musí být náramná legrace, něco povedeného, co se hned tak nevidí. Vždyť si, jémináčku, člověk na tom světě tak málo užije! Největší starost měla Gervaisa, koho pozvat. Chtěla mít u stolu dvanáct lidí, ne víc a ne míň. Ona s manželem, maminka Coupeauová a paní Leratová, to už jsou čtyři, samé příbuzenstvo. Pak pozve také Goujetovy a Poissonovy. Nejdřív si umínila, že dělnice nepozve, ani paní Putoisovou s Klementou, aby si je nepustila příliš k tělu; ale protože se před nimi o tom svátku pořád mluvilo a ony dělaly čím dál tím protáhlejší obličeje, řekla jim nakonec, aby přišly také. Čtyři a čtyři je osm a dvě deset. A protože to chtěla mermomocí doplnit na dvanáct, usmířila se s Lorilleuxovými, kteří se kolem ní už beztak nějakou dobu točili. Domluvila se alespoň, že Lorilleuxovi přijdou dolů na večeři a že se zapije usmíření. Vždyť přece mezi příbuzenstvem nemůžou věčně zůstat takhle rozkmotření. A pak, pomyšlení na hostinu všechna srdce sbližovala. Takovou příležitost nemohli Lorilleuxovi odmítnout. Jenomže když se o chystaném usmíření dověděli Bochovi, začali hned Gervaisu obletovat také a byli samá zdvořilost, samý úsměv. Nezbývalo tedy než jim také říci, aby přišli. Bude jich tedy čtrnáct, nepočítaje v to děti. Nikdy ještě nepořádala Gervaisa takovou hostinu a byla z toho celá zděšená a pyšná.

Svátek připadl zrovna na pondělí. Byla to velká výhoda, Gervaisa mohla začít s vařením už v neděli odpoledne. V sobotu, když žehlířky nahonem odbývaly práci, se v krámě rozpředla dlouhá porada, co se tedy bude doopravdy jíst. Jediný chod byl jistý už tři neděle předtím: pečená vykrmená husa. Když se o ní mluvilo, leskly se všem oči. Husa už byla dokonce koupena. Maminka Coupeauová pro ni došla do spíže, aby si ji Klementa s paní Putoisovou mohly potěžkat. Ozvaly se obdivné výkřiky; připadala jim obrovská a drsnou kůži měla naditou žluťounkým sádlem.

„Předtím hovězí vývar, ne?“ řekla Gervaisa. „Trochu polévky a kousek masa, to nikdy neškodí… Pak by mělo přijít něco s omáčkou.“

Dlouhá Klementa navrhla králíka. Ale to se jí pořád a každý už ho má nad hlavu. Gervaisa si představovala něco vznešenějšího. Když paní Putoisová nadhodila zadělávané telecí, podívaly se na sebe všechny s blaženým úsměvem. To je nápad! To by bylo něco, zadělávané telecí!

„Ale to by potom muselo být ještě jedno maso s omáčkou!“ podotkla Gervaisa.

Maminka Coupeauová myslela rybu. Ale ostatní se jen ušklíbly a přitlačily na žehličky. Na rybu si nikdo nepotrpí, stráví se to jako nic a je to samá kost. Šilhavá Augustina se odvážila poznamenat, že takový rejnok je moc dobrá věc, ale Klementa ji rýpla do žeber, aby byla zticha. Gervaisu konečně napadla panenská vepřová s bramborem a všechny obličeje se znovu rozzářily, když tu najednou vtrhla do krámu Virgínie jako vichřice, v tváři celá rozpálená.

„Přicházíte jako na zavolanou!“ křikla Gervaisa. „Maminko, ukažte jí husu!“

A maminka Coupeauová šla podruhé pro vykrmenou husu a Vir­gínie ji musela potěžkat. To je ale kus! Safraporte, ta váží! Ale vzápětí ji hned položila na pracovní stůl mezi spodničku a balík košil. Byla myšlenkami jinde. Odvedla Gervaisu do zadního pokoje a zašeptala spěšně: „Poslyšte, děvenko, já jsem vás přišla varovat… Že byste neuhodla, koho jsem potkala na rohu ulice? Lantiera, milá drahá! Potuluje se tu kolem a slídí… Tak hned běžím za vámi. Jsem z toho celá pryč, kvůli vám, to víte!“

Gervaisa zbledla jako stěna. Co jí jenom ten nešťastný chlap chce? A zrovna musí padnout do všech těch svátečních příprav! Odjakživa měla smůlu, nemůže užít jedinou radost v klidu. Ale Virgínie jí na to řekla, že by byla hloupá, kdyby si z toho dělala hlavu. Kdyby Lantiera napadlo ji pronásledovat, tak přece, krucinál, zavolá strážníka a nechá ho sebrat. Od té doby, co její muž, asi před měsícem, dostal místo strážníka, byla vysoká bruneta hned s každým hotova a kdekoho by dala pozatýkat. Když se rozkřikla, že by byla docela ráda, kdyby ji někdo na ulici obtěžoval, protože by toho nestydu sama přivedla na strážnici a předala do rukou Poissonovi, Gervaisa jí prosebně ukázala, aby byla zticha, protože dělnice poslouchají. Sama se vrátila do krámu první a řekla, nutíc se do klidu: „A teď bysme měly vymyslet nějakou zeleninu.“

„Co takhle zelený hrášek na špeku?“ navrhla Virgínie. „Já bych to jedla od rána do večera!“

„Ano, ano, zelený hrášek na špeku!“ přisvědčovaly všechny ostatní, zatímco Augustina samým nadšením strkala pohrabáč do kamen až po rukojeť.

Druhý den, v neděli, zatopila maminka Coupeauová hned ve tři hodiny v obou kamnech, která měli v bytě, a ještě ve třetích hliněných kamínkách, která si vypůjčili od Bochových. O půl čtvrté už se vařilo hovězí maso ve velikém hrnci, vypůjčeném z vedlejší restaurace, protože jejich hrnec, který měli doma, se jim zdál příliš malý. Bylo také rozhodnuto, že zadělané telecí a panenskou vepřovou udělají den předtím, protože tahle jídla jsou lepší ohřátá; jen omáčku k telecímu přidají, teprve až se bude zasedat ke stolu. I tak zbude ještě na pondělí práce dost, uvařit polévku, udělat hrášek na špeku, upéci husu. Zadní pokoj byl celý ozářený třemi ohništi. V kastrolech se smažila jíška a kolem to vonělo přismahlou moukou. Z velkého hrnce se valila pára jako z kotle a celý hrnec se natřásal hlubokým významným klokotáním. Maminka Coupeauová s Gervaisou, obě opásané bílými zástěrami, pobíhaly po světnici sem a tam, oškrabovaly petržel, sháněly pepř a sůl, obracely vařečkou maso. Coupeaua poslaly pryč, aby jim nepřekážel. Ale přesto měly celé odpoledne někoho na krku. Vonělo to tak krásně po celém domě, že sousedky přibíhaly jedna za druhou pod různými záminkami, jen aby se dověděly, co se tu vaří. Postávaly tak dlouho, až pradlena musela nadzvednout pokličku. Kolem páté hodiny se objevila Virgínie; zas prý viděla Lantiera; člověk už namouduši nemůže vytáhnout paty na ulici, aby ho někde nepotkal. Paní Bochová prý ho už také viděla na rohu, stál tam na chodníku a poťouchle se rozhlížel. Gervaisa se zrovna chystala odskočit si za pětník pro smaženou cibulku do polévky, ale celá se roztřásla a teď se bála ven. Navíc ji ještě švadlena s domovnicí k smrti vyděsily ukrutnými povídačkami o mužských, kteří číhají na ženy s noži a pistolemi, schovanými pod kabátem. No jakpak by ne! Vždyť si to člověk může každý den přečíst v novinách! Když si nějaký takový darebák umane, že musí svou bývalou milou dostat zpátky, je potom schopný všeho. Virgínie se ochotně nabídla, že pro tu smaženou cibulku skočí. Ženské si musí navzájem pomáhat, nemohou ji přece, chuděru, nechat rozsekat. Když se vrátila, hlásila, že už tam Lantier není. Zřejmě viděl, že ho zpozorovaly, a zmizel. Přesto se hovor u plotny točil až do večera pořád kolem něho. Paní Bochová radila Gervaise, aby to řekla Coupeauovi, ale Gervaisa se hrozně vyděsila a prosila ji, aby se o tom před ním nikdy ani slovem nezmínila. To by bylo nadělení! Její muž beztak už asi musí něco tušit, protože několik dní, než jde spát, kleje a mlátí pěstí do zdi. Ruce se jí roztřásly při pomyšlení, že by se kvůli ní měli dva mužští poprat. Zná Coupeaua, je tak žárlivý, že by šel na Lantiera třeba klempířskými nůžkami. A zatímco byly všechny čtyři pohroužené do toho dramatu, omáčky na mírném ohni, přikrytém popelem, tiše bublaly. Bílá i hnědá omáčka tichounce šuměly a klokotaly, jakmile maminka Coupeauová nadzvedla pokličku. V hrnci s polévkou to dál bublalo, jako když muzikant chrápe na sluníčku. Nakonec si každá odlila trochu polévky do hrníčku, aby ji ochutnaly.

Konečně přišlo pondělí. Teď, když už se mělo sejít na večeři čtrnáct hostů, dělala si Gervaisa najednou starost, zda se všichni vejdou ke stolu. Rozhodla se, že prostře v krámě. A tam už od rána měřila metrem, jak by bylo nejlepší otočit stůl. Pak bylo třeba odklidit prádlo a rozebrat pracovní stůl. Ten se totiž postaví na jiné podstavce a bude z něho jídelní tabule. Ale zrovna do nejlepšího přestavování přišla nějaká zákaznice a udělala veliký kravál, jak to, že ještě nemá prádlo, že už na něj čeká od pátku; dělají prý si z ní dobrý den a ona chce své prádlo hned. Gervaisa se jí omlouvala a lhala, jako když tiskne; ona za to prý nemůže, musí v krámě uklízet a dělnice přijdou až zítra. Podařilo se jí zákaznici uklidnit a zbavit se jí slibem, že na její prádlo sama dohlédne hned zítra ráno. Sotva se za ní zavřely dveře, Gervaisa zlostně vybuchla. Namouduši, kdyby člověk poslouchal zákazníky, neměl by ani čas se najíst a mohl by se kvůli jejich krásným očím udřít! Není přece otrok! I kdyby osobně přišel třeba turecký sultán a přinesl si dát vyprat límec, že jí za to dá sto tisíc franků, tohle pondělí nesáhne na žehličku, protože nakonec ona si také jednou chce trochu užít.

Celé dopoledne strávila ještě posledními nákupy. Třikrát šla ven a vrátila se pokaždé obtěžkaná jako mezek. Ale když chtěla jít nakoupit ještě víno, zjistila, že už nemá dost peněz. Mohla sice vzít víno na úvěr, ale domácnost přece nemůže zůstat bez krejcaru, protože vždycky může přijít nečekaně spousta drobných vydání.

V zadním pokoji se nad tím s maminkou Coupeauovou trápily a spočítaly, že potřebují přinejmenším dvacet franků. Čtyři kulaté pětifranky, ale kde je vzít? Maminka Coupeauová, která kdysi posluhovala u jedné herečky z divadla v Batignolles, se první zmínila o zastavárně. Gervaisa se s ulehčením zasmála. Že ji to, hlupáka, nenapadlo dřív! Zabalila honem hedvábné šaty do ručníku a sešpendlila jej. Potom schovala sama ten balík staré paní pod zástěru a nakázala jí, aby si jej hodně přitiskla na břicho, kvůli sousedům, protože ti o tom nemusí vědět. Pak vyhlížela ze dveří, jestli za babičkou nikdo nejde. Ale stará paní nedošla ještě ani k uhlíři a Gervaisa už ji volala zpátky: „Maminko! Maminko!“

Zavedla ji nazpátek do krámu, stáhla si z prstu snubní prsten a řekla: „Tumáte, dejte to tam taky. Dostaneme víc.“

A když jí za chvíli maminka Coupeauová přinesla pětadvacet franků, skákala radostí. Koupí navíc ještě šest lahví značkového vína, aby bylo na zapití pečeně. Lorilleuxovi puknou zlostí!

Čtrnáct dní už Coupeauovi nemysleli na nic jiného, než jak Lorilleuxovy omráčit. Vždyť jsou to takoví dva potměšilci, on jako ona, doopravdy povedený párek, a když mají sami něco dobrého, zavírají se, jako kdyby to ukradli. Ano, a přikryjí okno dekou, aby nebylo vidět světlo a aby to vypadalo, že spí! Přitom k nim nahoru samozřejmě nikdo nejde a oni se můžou nacpat, naházejí to do sebe ve spěchu a bojí se při tom nahlas promluvit. Druhý den se dokonce bojí vyhodit kosti na smetí, protože by lidé poznali, co měli k jídlu; a tak s nimi Lorilleuxová jde až na roh ulice a hodí je do kanálu; jednou ráno ji tam Gervaisa přistihla, jak vysypává plný košík skořápek od ústřic. Ne, o těchhle krkounech se doopravdy nedá říct, že by nemohli loktem do kapsy, a všechny ty pletichy a tajnosti dělají jen proto, že chtějí vypadat chudí. Ale ona jim teď ukáže! Aspoň uvidí, že ona tak lakotná není. Gervaisa by postavila stůl třeba na ulici, kdyby mohla, a pozvala by každého, kdo by šel kolem. Peníze přece nejsou na to, aby někde plesnivěly. Takový peníz je moc hezký, když se zbrusu nový leskne na slunci. Gervaisa se teď svým příbuzným tak málo podobala, že když měla dvacet pěťáků, dělala, jako by jich měla čtyřicet.

Maminka Coupeauová s Gervaisou mluvily o Lorilleuxových už od tří hodin, když začaly prostírat. Přes výklad pověsily velké záclony, ale protože bylo horko, nechaly dveře otevřené a z ulice mohl dovnitř každý vidět. Stará paní s pradlenou nepostavily jedinou karafu, jedinou láhev a jedinou slánku, aby přitom nemyslely na to, jak Lorilleuxovy dopálit. Posadí je tak, aby viděli nádherně prostřený stůl po celé délce, a dají jim nejlepší nádobí; věděly, že porcelánové talíře jim zasadí velkou ránu.

„Kdepak, maminko,“ volala Gervaisa, „tyhle ubrousky jim nedávejte, mám dva damaškové!“

„No, to už teda namouduši puknou zlostí!“ zašeptala stará paní.

A usmály se na sebe, každá na jednom konci velkého bělostného stolu; prsa se jim dmula hrdostí nad čtrnácti seřazenými talíři a příbory. Vyjímalo se to uprostřed krámu jako oltář v nějaké kapli.

„I dobře jim tak!“ promluvila zas Gervaisa. „Proč jsou takoví hamouni… Víte, minulý měsíc to byla lež, když Lorilleuxová všude vykládala, že šla odvádět práci a cestou ztratila kus zlatého řetízku. Řekněte že ne? Jako kdyby ona někdy něco ztratila! Říkala to jen proto, aby si mohli naříkat na nouzi a aby vám nemuseli dát těch vašich pět franků.“

„Jo, těch pět franků! Ty jsem viděla všeho všude dvakrát!“ řekla matka Coupeauová.

„Oč se vsadíte, že si příští měsíc zas něco vymyslí! Proto taky zabedňují okno, když mají králíka. Nemám pravdu? Protože by jim pak někdo mohl plným právem říct, když máte králíka, tak můžete taky dát pět franků staré matce! Jo, to jsou neřádi! Co byste si byla počala, kdybych vás nebyla vzala k nám?“

Maminka Coupeauová jí na to přitakala. Dnes byla všemi čtyřmi proti Lorilleuxovým, když Coupeauovi dávali takovou báječnou hostinu. Měla ráda, když se vařilo, když se klábosilo nad hrnci a když byl celý dům vzhůru nohama přípravami na sváteční večeři. Jinak se s Gervaisou snášela celkem obstojně. Když se spolu někdy trochu porafaly, jak to ve všech domácnostech bývá, dovedla stará paní bručet a naříkat, jaký je to hrozný úděl, být takhle vydána snaše na milost. V hloubi duše měla Lorilleuxovou jistě trochu ráda, vždyť to koneckonců byla její dcera.

„To u nich byste jistě nebyla takhle tlustá, co?“ stála na svém Gervaisa. „A žádné kafíčko, žádný šňupací tabáček, žádná sladkost… Řekněte mi, jestli oni by vám dali do postele matrace!“

„Ne, to se ví, že nedali,“ odpověděla maminka Coupeauová. „Až půjdou, postavím se proti dveřím, abych viděla, jak budou dělat dlouhé obličeje!“

Kyselým obličejům Lorilleuxových se musely smát už předem. Ale teď tu nesměly takhle stát a jen se dívat na prostřený stůl. U Coupeauů se dnes obědvalo pozdě, až k jedné hodině, a jen tak trochu uzeniny, protože všechny tři plotny byly plné a hospodyně také už nechtěly špinit nádobí, přichystané na večeři. Ve čtyři hodiny měly obě nejvíc napilno. Husa se pekla na přenosných kamínkách s řeřavým uhlím, která stála u zdi vedle otevřeného okna; husa byla tak velká, že ji jen stěží nacpaly do pekáče. Šilhavá Augustina seděla vedle na stoličce, obličej měla ozářený ohněm jako při požáru, tvářila se nesmírně vážně a polévala husu naběračkou s dlouhou rukojetí. Gervaisa dělala hrášek na špeku. Mamince Coupeauové už šla ze všech těch jídel hlava kolem; motala se okolo a čekala, až bude moci někam postavit panenskou vepřovou a bílou omáčku na telecí. Kolem páté hodiny se už začali hosté scházet. Nejdříve obě dělnice, Klementa s paní Putoisovou, obě svátečně nastrojené, Klementa nesla květináč s čapím nůskem a paní Putoisová malou slunečnici. Gervaisa, která měla zrovna obě ruce celé zamoučené, jim musela dát mlaskavou hubičku s rukama za zády. Potom hned za nimi přišla Virgínie, ustrojená jako dáma, v květových mušelínových šatech s červenou šerpou, v klobouku, třebaže to měla skoro jen přes ulici. Ta přinesla květináč s rudými karafiáty. Sama objala pradlenu a dlouho ji tiskla v náručí. Potom se objevil Boche s květináčem macešek a Bochová s rezedou, a nakonec paní Leratová s božím dřevcem, od jehož květináče si zamazala fialové vlněné šaty. Všichni se objímali a všichni se tlačili v malé místnosti mezi třemi kamínky a přenosným rožněm, z nichž ze všech sálalo vedro k zadušení. V pánvích to tak syčelo, že nebylo slyšet vlastního hlasu. Jedna dáma vy volala velké rozčilení tím, že zachytila sukní o rožeň a mohla jej převrhnout na husu. Pečená husa voněla tak silně, že se všem roztahovalo chřípí. Ale Gervaisa byla ke všem moc přívětivá, každému poděkovala za kytičku a přitom nepřestávala v hlubokém talíři třít žloutky do bílé omáčky. Postavila květináče do krámu na konec stolu a nechala na nich vysoké okrasné manžety z bílého papíru. Jemná vůně květin se mísila do kuchyňských pachů.

„Nechcete pomoct?“ zeptala se Virgínie. „Když člověk pomyslí, že vy se s tím vařením namáháte už tři dny, a my to pak zblajzneme, než řekne švec!“

„Inu, samo by se to neudělalo, to víte!“ odpověděla Gervaisa. „Ne, jen si nešpiňte ruce. Vidíte, že už je všechno hotovo. Jen polévku ještě dodělat…“

A tak si všichni udělali pohodlí. Dámy si odložily šály a čepce na postel, vyhrnuly si sukně a přišpendlily je, aby si je neušpinily. Boche, který poslal ženu zas domů, aby ještě do večeře hlídala ve vrátnici, už mačkal Klementu v koutě krámu a ptal se jí, jestli je lechtivá. Klementa byla celá zadýchaná, krčila se a kroutila, div jí živůtek na prsou nepraskl, protože jen při pouhém pomyšlení na lechtání už jí na celém těle naskakovala husí kůže. Ostatní dámy také odešly vedle do krámu, aby nepřekážely při vaření, a postávaly u zdi, čelem ke stolu. Ale protože hovor se vedl otevřenými dveřmi dál a přitom nebylo dobře slyšet, přecházely každou chvíli zas dozadu, postávaly kolem Gervaisy a celá místnost byla plná hlasitého hovoru a výbuchů smíchu; Gervaisa jim odpovídala a s kouřící lžící v ruce zapomínala na vaření. Žertovalo se pěkně peprně. Virgínie prohlásila, že už dva dny nejedla, aby jí jaksepatří vytrávilo, a ta dlouhá nestyda Klementa na to řekla ještě něco horšího: vyprázdnila se prý ráno klystýrem, jako to dělají Angličané. Boche vzápětí nato doporučil ještě lepší prostředek, jak ihned vytrávit, člověk se prý má po každém chodu dát zmáčknout do dveří; to prý také dělají Angličané, a mohou pak jíst dvanáct hodin v jednom kuse a vůbec nic jim není. Zdvořilost přece vyžaduje, aby člověk jedl, když je pozvaný na večeři, ne? To telecí, vepřové a ta husa se přece nedělá proto, aby se to hodilo psovi! Však může být Gervaisa úplně klidná, vyjedí jí všechny talíře tak důkladně, že zítra ani nebude muset mýt nádobí! A celá společnost si chodila přivonět nad kastroly a nad pekáč, jako by si chtěla dodat chuti. Všechny paničky nakonec vyváděly jako malé holky; strkaly do sebe, běhaly z místnosti do místnosti, až se celá podlaha třásla, a roznášely v sukních kuchyňské pachy po celém bytě za ohlušujícího rámusu, v němž se smích a křik mísil s klepáním sekáčku, jak maminka Coupeauová sekala slaninu.

Zrovna když všichni nejvíc křičeli, poskakovali a smáli se, přišel Goujet. Byl tak vyplašený, že si ani netroufal dovnitř; v náručí nesl překrásnou květinu, celý keř bílých růží, jejichž stonky mu dosahovaly až k obličeji a květy splývaly se světlým plnovousem. Gervaisa k němu přiběhla s tvářemi celými zardělými od kamen. Ale on nevěděl, co s tím květináčem, a když mu ho vzala z rukou, zakoktal se a neodvažoval se ji políbit. Musila tedy sama vystoupit na špičky a nastavit mu tvář až k ústům; i tak byl ještě tak popletený, že ji prudce políbil na oko, div jí je nevymáčkl. Oba zůstali rozechvěle stát.

„Ach, pane Goujete, ty jsou strašně krásné!“ řekla Gervaisa a postavila růžový keř vedle ostatních květin; všechny je svou rozložitou korunou převyšoval.

„Ale ne, ale ne!“ opakoval pořád, protože nemohl na nic jiného přijít.

A když se konečně trochu vzpamatoval a zhluboka si oddechl, oznámil jim, že matka nepřijde, že má zase ischias. Gervaisa byla celá nešťastná a řekla, že dá hned kousek husy stranou, protože ji paní Goujetová určitě musí aspoň ochutnat. Teď už tedy byli všichni. Coupeau se někde toulá po čtvrti s Poissonem, pro kterého zašel hned po obědě; určitě musí oba co nevidět přijít, slíbili, že tu budou přesně v šest. A protože polévka už byla skoro hotová, zavolala Gervaisa paní Leratovou a řekla jí, že by byl čas dojít nahoru pro Lorilleuxovy. Paní Leratová hned velice zvážněla. To ona totiž vedla veškeré vyjednávání a dohodla s oběma rodinami, jak se to všechno uspořádá. Vzala si šálu a čepeček a šla nahoru; nesla se zpříma, šustila sukněmi a tvářila se velmi důležitě. Gervaisa v kuchyni dál míchala nudlemi v polévce a neřekla ani slovo. Celá společnost rázem zvážněla v slavnostním očekávání.

První se objevila paní Leratová. Přivedla je průchodem a vešla z ulice, aby tomu usmíření dodala slavnostnější ráz. Přidržela krámské dveře dokořán otevřené a paní Lorilleuxová v hedvábných šatech zůstala stát na prahu. Všichni hosté vstali, Gervaisa šla švagrové vstříc, políbila ji, jak bylo smluveno, a řekla: „Tak pojďte dál! Co jsme si, to jsme si, viďte? Budeme už obě hodné.“

A paní Lorilleuxová odpověděla: „Já si nepřeji nic jiného, než aby to tak bylo pořád.“

Když vešla dovnitř, zůstal Lorilleux také stát na prahu a čekal, až ho Gervaisa políbí; pak teprve vkročil do krámu. Ano, on ani jeho žena nepřinesli žádnou kytičku; nechtěli se k tomu uvolit, aby to prý příliš nevypadalo, že se té pajdě podvolují, kdyby k ní přišli hned napoprvé s květinami. Gervaisa mezitím zavolala na Augustinu, aby přinesla dvě láhve. Potom na rohu stolu nalila víno do skleniček a všechny svolala. Každý si vzal skleničku a připilo se na dobré přátelství mezi příbuzenstvem. Rozhostilo se ticho, jak celá společnost pila jediným douškem až do dna, dámy s nadzdviženými lokty.

„Před polévkou se to sluší a patří!“ prohlásil Boche a hlasitě mlaskl. „Je to lepší než spadnout ze schodů.“

Maminka Coupeauová se prve postavila proti dveřím, aby viděla, jaké budou dělat Lorilleuxovi obličeje. Zatáhla teď Gervaisu za sukni a odvedla ji do zadní místnosti. Obě se sklonily nad polévkou a honem to šeptem přetřásaly.

„Ti měli ale dlouhý nos!“ řekla stará paní. „Vy jste je nemohla vidět. Ale já jsem si na ně dávala dobrý pozor… Když uviděla ten prostřený stůl, takhle protáhla obličej… podívejte… a koutky úst se jí roztáhly hnedle až k očím: a on, on se div nezalknul, celý se z toho rozkašlal… a teď, podívejte, jak tam stojí! Vyschlo jim v krku, kousají se do pysků!“

„Je to trapné, když je někdo takhle závistivý!“ zašeptala Gervaisa.

A Lorilleuxovi opravdu dělali divné obličeje. Nikdo samozřejmě nemá rád, když ho někdo přetrumfne, a zvlášť mezi příbuzenstvem jedni zuří, když se druhým dobře daří; to je docela přirozené. Jenomže člověk se přece musí trochu ovládnout, ne? Nedělá přece ostatním takovéhle divadlo! Kdežto Lorilleuxovi se ovládnout nedovedli. Bylo to nad jejich síly, pošilhávali po všem a tvářili se, jako by jim uletěly včely. Bylo to na nich tak zřetelně vidět, že si je nakonec ostatní hosté prohlíželi a ptali se jich, jestli jim snad není špatně. Ne, jakživi nespolknou tuhle prostřenou tabuli se čtrnácti příbory, bělostnými ubrousky a chlebem předem nakrájeným na kusy. Člověk si tu připadal jako v prvotřídní restauraci na bulváru. Paní Lorilleuxová všechno obešla, sehnula hlavu, aby neviděla květiny, a potají ohmatávala velký ubrus, protože ji trápilo pomyšlení, že je snad nový.

„Tak, hotovo!“ zvolala Gervaisa s úsměvem; objevila se ve dveřích s nahými pažemi a plavé vlasy měla na spáncích trochu rozcuchané.

Hosté přešlapovali kolem stolu. Všichni už měli hlad, občas nenápadně zívali a tvářili se rozmrzele.

„Kdyby tu byl pán domu, mohlo by se už začít!“ řekla zas Gervaisa.

„To nám polévka zatím vystydne,“ poznamenala Lorilleuxová. „Coupeau, ten vždycky na všechno zapomene. Neměla jste ho pouštět z domu.“

Bylo půl sedmé. Všechno se už začínalo připalovat a nakonec bude i husa příliš vysušená. Gervaisa, celá nešťastná, navrhla, aby někoho poslali podívat se po okolních vinárnách, jestli tam snad Coupeau někde není. Když se nabídl Goujet, řekla, že půjde s ním; a Virgínie, která už začínala mít strach, co je s manželem, se k nim přidala také. Všichni tři, bez klobouku, zabírali celý chodník. Kovář, který si na sobě nechal redingot, nabídl levé rámě Gervaise a pravé Virgínii. Prohlásil, že si připadá jako košík se dvěma uchy, a to jim oběma přišlo tak k smíchu, že se zastavily a smály se, až se pod nimi podlamovala kolena. Když se na sebe všichni tři podívali do výkladní skříně u uzenáře, museli se smát ještě víc. Vedle Goujeta, celého v černém, vypadaly obě ženy jako dvě kropenaté slepičky, švadlena v mušelínových šatech s růžovými květy a pradlena v bílém perkálu[^5], modře tečkovaném, s tříčtvrtečními rukávy a malou šedou hedvábnou vázankou kolem krku. Každý se za nimi otáčel, kam jdou, tak veselí a tak svěží, tak nastrojeni ve všední den; vráželi do lidí, jichž bylo v tom teplém červnovém večeru na ulici plno. Ale nebyl čas na žertování.

Šli rovnou ke dveřím každé vinárny, vstrčili hlavu dovnitř a dívali se k nálevnímu pultu. Snad ten vypečený Coupeau nešel pít až někam k Vítěznému oblouku? Prošli celou horní polovinu ulice Poissonnière a probrali všechna známá místa: _U Šnytlíku_, kde měli vyhlášené švestky v rumu, u staré Baquetové, která prodávala orleánské víno za osm pěťáků, _U Motýlka_, kam chodili pít páni kočí, hosté nad jiné vybíraví. Ale Coupeau nikde. Když šli nakonec dolů směrem k bulváru kolem Františkovy vinárny na rohu, Gervaisa najednou tiše vykřikla.

„Co se stalo?“ zeptal se Goujet.

Pradleně rázem přestalo být do smíchu. Byla bledá jako stěna a tak rozčilená, že by se byla málem skácela. Virgínie rázem pochopila, když u Františka uviděla sedět za stolem Lantiera a klidně večeřet. Obě ženy honem táhly Goujeta pryč.

„Ale podvrtla jsem si nohu,“ řekla Gervaisa, když zase mohla promluvit.

Konečně na dolním konci ulice našli Coupeaua s Poissonem v putyce starého Colomba. Stáli tam uprostřed hloučku chlapů. Coupeau v šedivé kazajce křičel, zuřivě rozkládal rukama a tloukl pěstí do nálevního pultu. Poisson, který dnes neměl službu, byl upnutý ve starém hnědém svrchníku, poslouchal ho se zasmušilou mlčenlivou tváří a ježil zrzavý knír i bradku. Goujet nechal ženy stát na chodníku, šel dovnitř a položil klempíři ruku na rameno. Ale když Coupeau uviděl venku Gervaisu s Virginií, dopálil se. Tyhle dvě škeble mu tady ještě scházely! Tak to už ho budou ženské chodit otravovat i do hospody! Aby věděly, teď se odtud nehne, ať si tu svinskou večeři sežerou samy! Aby ho uklidnil, musel si s ním Goujet zavdat; a i potom klempíř ještě natruc dobrých pět minut postával před pultem. Když konečně vyšel ven, řekl ženě: „Tohle na mě neplatí… Když si někde sednu, tak tam zůstanu, dokud mám chuť, rozumíš!“

Neřekla mu na to nic. Celá se třásla. Mluvila asi mezitím s Virgínií o Lantierovi, protože Virgínie strkala svého muže, aby šli s Goujetem napřed. Obě si potom vzaly Coupeaua mezi sebe, aby ho zabavily a aby nic neviděl. Měl jen malou špičku a spíš byl otupený řvaním než opilý. Když chtěly jít po levém chodníku, strkal je schválně na chodník vpravo. Přeběhly ulici celé polekané a snažily se mu zakrýt dveře Františkovy vinárny. Ale Coupeau zřejmě věděl, že tam Lantier je. Gervaisa málem zkoprněla, když jí nabručeně řekl: „Jo, sedí tam jeden sekáč, toho my trochu známe, viď, milánku? Jen ze mě nedělej takovýho vola… Však jestli tě ještě jednou nachytám, jak se couráš po ulici a házíš po něm vočima!“

A spustil proud hrubých nadávek. To jistě neběžela za ním takhle v krátkých rukávech a s napudrovaným frňákem, to hledala toho svýho bejvalýho pasáka! A najednou ho popadl zuřivý vztek na Lantiera. Ten lump jeden! Ten syčák! Jeden z nich musí zůstat ležet na chodníku s vykuchaným břichem jako králík. Ale Lantier jako by nic neslyšel, jedl klidně dál telecí se špenátem. Kolem se začínali shlukovat lidé. Virgínie konečně Coupeaua odvedla; sotva zahnuli za roh, rázem se uklidnil. Ale přesto se už do krámu nevrátili tak veselí, jak vyšli.

Hosté čekali kolem stolu s protaženými obličeji. Klempíř si s každým potřásl rukou a před dámami se nakrucoval. Gervaisa, trochu stísněná, mluvila jen polohlasně a rozsazovala hosty. Ale najednou si všimla, že jedno místo, zrovna vedle paní Lorilleuxové, zůstane prázdné, protože paní Goujetová nepřišla.

„Je nás třináct!“ řekla velmi rozčileně, protože v tom viděla další předzvěst neštěstí, které už nad sebou delší dobu cítila.

Dámy, které už seděly, zas vstaly, celé zneklidněné a rozmrzelé. Paní Putoisová se nabídla, že půjde pryč, protože s tímhle prý se nesmí zahrávat, beztak by nemohla nic vzít do úst, ani by jí nechutnalo. Boche, ten se tomu jenom smál a říkal, že je lepší třináct u stolu než čtrnáct, protože budou aspoň větší porce.

„Počkejte, však já už to nějak udělám!“ řekla Gervaisa.

Vyběhla na chodník a zavolala starého Bru, který zrovna přecházel přes ulici. Starý dělník vešel toporně dovnitř, shrbený, mlčenlivý.

„Posaďte se tady, tatínku!“ řekla pradlena. „Že budete tak hodný a najíte se s námi, viďte?“

Přikývl jen hlavou. Ano, nají se s nimi, je mu to jedno.

„Inu, host jako host,“ pokračovala ztlumeným hlasem, „moc často se, chudák, dosyta nenají. Aspoň si jednou zas pořádně dá… A my si už nemusíme dělat starosti a můžeme se do toho pustit!“

Goujeta to tak dojalo, že měl zavlhlé oči. I ostatní soucitně pokyvovali hlavami, říkali, že je to tak moc dobře a že jim to všem přinese štěstí. Jen paní Lorilleuxové se zřejmě nelíbilo, že sedí vedle stařečka, protože si od něho odsedala a znechuceně pokukovala po jeho tvrdých rukou a po jeho spravované a vybledlé kazajce. Starý Bru seděl se sklopenou hlavou a do největších rozpaků ho přiváděl ubrousek, který před ním ležel na talíři. Na konec jej sebral a opatrně položil na okraj stolu; ani ho nenapadlo, že by si jej měl dát na kolena.

Konečně Gervaisa přinesla polévku s nudlemi a hosté se chápali lžic, když tu najednou Virgínie upozornila, že Coupeau zase zmizel. Dost možná, že se zas vrátil ke starému Colombovi! Ale společnost se rozzlobila. Co se dá dělat. Tentokrát už za ním nepoběží, ať si třeba zůstane na ulici, když se mu nechce jíst. A když už všechny lžíce cinkaly o talíře, Coupeau se najednou objevil, v každé ruce květináč, bílou fialu a balzaminku. Celý stůl tleskal, Coupeau došel dvorně až k Gervaise, položil jeden květináč nalevo, druhý napravo od její sklenice, pak se k ní sklonil a políbil ji: „Málem jsem na tebe zapomněl, ty moje kočičko… Ale to nevadí, my se i tak máme rádi, viď, v takový den, jako je dneska…“

„Dneska je pan Coupeau báječný,“ zašeptala Klementa Bochovi do ucha, „má v hlavě zrovna tolik, aby byl roztomilý.“

Dvorný čin domácího pána znovu rozproudil veselou náladu, která byla před chvílí ohrožena. Gervaisa se uklidnila a zas se už usmívala. Hosté dojídali polévku. Potom kolovaly láhve a vypila se první sklenička vína, prý krapet čistého nemíchaného vína, aby se ty nudle spláchly. Z vedlejší místnosti bylo slyšet děti, jak se hádají. Byli tam Štěpán, Nana, Pavlínka a malý Viktor Fauconnierových. Gervaisa rozhodla, že prostře pro všechny čtyři zvlášť, a děti musely slíbit, že budou hodné. Šilhavá Augustina dávala pozor na plotnu a musela večeřet s talířem v klíně.

„Mami! Mami!“ zavolala najednou Nana. „Augustina si hází chleba do pekáče!“

Pradlena přiběhla a přistihla zrovna Augustinu, jak rychle polyká kousek chleba, namočený do vroucího husího sádla; div si při tom nespálila chřtán. Dala jí pár pohlavků, protože ta zatracená uličnice křičela, že to není pravda.

Po hovězím, když se na stole objevilo zadělávané telecí, které Gervaisa podávala v salátové míse, protože doma žádnou větší mísu neměla, se hosté začali rozjařené usmívat.

„Tak, teď začíná jít do tuhého!“ prohlásil Poisson, který jinak málokdy promluvil.

Bylo půl osmé. Zavřeli dveře u krámu, aby se jim celá ulice nedívala do talíře; hlavně hodinář v malém krámku naproti měl oči jako na stopkách a div jim nebral sousta od úst, jak se na ně lačně díval; ani pořádně jíst nemohli! Záclony, zavěšené přes výkladní skříň, propouštěly jasné bílé světlo, stejnoměrné, bez jediného stínu, zalévající celý stůl, na němž ležely všechny příbory ještě pěkně v řadě, a na rohu stály květináče, ozdobené vysokými papírovými manžetami; v tom bledém světle, v tom pomalém stmívání vypadali všichni stolovníci jako nejvybranější společnost. Virgínie to vystihla; rozhlédla se po uzavřené místnosti, ověšené mušelínovými záclonami, a prohlásila, že je to tu velice roztomilé. Když jel po ulici vůz, nadskakovaly skleničky na ubruse a dámy musely křičet zrovna tolik jako mužští. Ale mnoho se zatím nemluvilo, všichni se chovali velmi slušně a byli samá zdvořilost. Jediný Coupeau byl v kazajce, protože, jak říkal, mezi přáteli se přece nikdo nemusí žinýrovat a dělnická halena ostatně člověka ctí. Dámy upnuté ve šněrovačkách měly lokny namazané pomádou, až se jim celé leskly, kdežto pánové seděli daleko od stolu, vypínali prsa a drželi lokty nad ubrusem, aby si neumastili redingoty.

Jen co je pravda, ti udělali do toho telecího díru! Moc toho sice nenamluvili, ale zato jaksepatří žvýkali. Salátová mísa se pomalu prázdnila; lžíce vězela v husté omáčce, dobré žluťoučké omáčce, která se třásla jako rosol. Lovily se z ní kousky telecího, pořád tam ještě nějaké bylo, mísa putovala z ruky do ruky, hosté se nad ní nakláněli a hledali houby. Dlouhé šišky chleba, které stály opřené o zeď vzadu za hosty, jako by se rozplývaly. Mezi sousty bylo slyšet jen ťukání sklenic, pokládaných na stůl. Omáčka byla dost slaná a tak padly čtyři láhve, než utopili to zatracené telecí, které se polykalo jako smetana a pálilo v břiše jako oheň. A dřív než si stačili vydechnout, už se nesla na stůl v oblaku páry panenská vepřová na hluboké míse, pěkně obložená velkými kulaťoučkými brambory. Byla přivítána jednohlasným výkřikem. Panečku, to je trefa! Tohle přece každý rád! To si dají! Všichni pošilhávali po míse a otírali si nože o chleba, aby se do toho mohli hned pustit. A když si všichni naložili talíř, začali mluvit s plnými ústy jeden přes druhého. Safraporte, je to jako máslíčko, tahle panenská je křehoučká a přitom za něco vydá, člověk cítí, jak se mu rozplývá ve střevech a sjíždí až někam do bot! Brambory byly jako mandle. Nebylo to slané, ale brambory potřebovaly každou chvíli zalít. Urazili na to další čtyři láhve. Talíře byly tak čistě vylízané, že se ani nemusely dávat nové, když přišel na řadu hrášek na slanině. Taková zelenina, to je přece lehké jídlo. A tak jí pojídali plnými lžícemi, jen tak hračkou. Ale bylo to opravdové pochutnání, tak říkajíc potěšení pro dámy. Nejlepší byly v tom hrášku kousky slaniny, pěkně přismahlé, takže páchly po koňském kopytě. Padly na to jen dvě láhve.

„Mami! Mami!“ zvolala najednou zas Nana, „Augustina mi strká ruce do talíře!“

„Ale neotravuj pořád! Tak jí dej pohlavek!“ odpověděla Gervaisa, která se právě cpala hráškem.

V sousední místnosti u dětského stolu dělala Nana hostitelku. Sedla si vedle Viktora a bratra Štěpána posadila k Pavlínce. Hráli si na manžele, jako dva párky na výletě. Zpočátku obsluhovala Nana své hosty velmi způsobně a usmívala se jako dospělá osoba. Ale když přišel hrášek, neudržela se a nechala si všechnu zamilovanou slaninu pro sebe. Šilhavá Augustina, která kolem dětí pořád číhavě obcházela, toho teď využila a shrábla jí plnou hrst slaniny, že prý ji spravedlivě rozdělí. Rozzuřená Nana ji kousla do ruky.

„Počkej!“ bručela Augustina. „Však já řeknu mamince, že jsi po telecím naváděla Viktora, aby ti dal pusu!“

Ale všechno se zas urovnalo a Gervaisa s maminkou Coupeauovou šly pro husu. U velkého stolu všichni odfukovali, pohodlně rozloženi na židlích. Pánové si rozpínali vesty a dámy si ubrouskem utíraly obličeje. V jídle nastala jaksi přestávka; jen někteří hosté ještě ze setrvačnosti žvýkali velké kusy chleba, ani to možná nevnímali. Nechali jídlo v žaludku slehnout a čekali. Mezitím se pomalu setmělo. Za záclonami houstl kalný, popelavě šedý soumrak. Když Augustina postavila na každý konec stolu rozsvícenou lampu, objevil se teprve v tom jasném světle celý nepořádek na stole; umaštěné talíře a příbory, ubrus politý vínem a plný drobečků. Z ostrých pachů jídla bylo až k zadušení. Přesto se všechny nosy otáčely ke kuchyni pokaždé, když se odtud vyvalil horký oblak páry.

„Nepotřebujete pomoct?“ zavolala Virgínie.

Vstala ze židle a přešla do vedlejší místnosti. Všechny dámy se tam jedna po druhé trousily za ní. Obstoupily pekáč a dívaly se s velikým zaujetím, jak Gervaisa s maminkou Coupeauovou vytahují husu. Konečně zazněl pochvalný pokřik za vřeštění a radostného hopsání dětí. Nesli ji v triumfálním průvodu: napřed Gervaisa s husou na natažených rukou, zpocená v obličeji a rozzářená širokým úsměvem beze slov. Ostatní ženy šly za ní a usmívaly se také. Nakonec šla Nana s očima dokořán vyvalenýma a vystupovala na špičky, aby viděla do mísy. Když se husa octla na stole, obrovská, do zlatova vypečená a zalitá šťávou, která z ní ještě kapala, nepustili se do ní hned. Překvapením a uctivým obdivem ztratili najednou všichni řeč. Jen na sebe pomrkávali a ukazovali si na ni bradou. Krucinál, to je ale pěkná panička! Ta má stehýnka! A to bříško!

„Jó, ta jistě neztloustla jenom oštipováním zdí!“ poznamenal Boche.

A tak se přetřásalo o huse všechno od začátku až do konce. Gervaisa to vykládala pěkně dopodrobna; byl prý to nejlepší kousek, jaký našla u obchodníka s drůbeží na Fauborg-Poissonnière; vážila na uhlířově váze dvanáct a půl libry. Než se upekla, spotřeboval se celý kbelík dřevěného uhlí a jsou z ní tři hrnky sádla. Virgínie jí skočila do řeči, aby se pochlubila, že viděla husu ještě syrovou. Člověk by ji prý byl málem jedl i tak, jakou měla jemnou a běloučkou kůži; no prostě jako blondýnka. Všichni muži se mlsně a rozpustile smáli, až se jim tváře nadouvaly. Jen Lorilleux s Lorilleuxovou se kysele ušklíbali, protože mohli puknout vzteky, že se u pajdy na stole objevuje taková husa.

„No, přece ji nebudeme jíst takhle vcelku!“ ozvala se nakonec pradlena. „Kdopak ji rozporcuje? Já ne, kdepak! Je to moc velké zvíře, já se toho bojím.“

Nabídl se Coupeau. Jakýpak prý krámy, to se takhle chytne za stehýnka, zatáhne a je to; stejně se to všechno sní. Ale ostatní se bránili a násilím mu museli vyrvat kuchyňský nůž z ruky. Chvíli hledali, který ochotný muž by se k tomu uvolil. Konečně paní Leratová prohodila líbezně: „Poslyšte, tohle je práce pro pana Poissona… ano, určitě pro pana Poissona…“

A protože společnost to zřejmě nechápala, dodala ještě lichotivěji: „Samozřejmě pro pana Poissona, protože je zvyklý zacházet se zbraní!“

A podala strážníkovi kuchyňský nůž, který držela v ruce. Všichni se spokojeně a souhlasně smáli. Poisson se po vojensku prkenně uklonil a přitáhl si husu k sobě. Jeho sousedky, Gervaisa a paní Bochová, si trochu odsedly, aby se mohl rozhánět lokty. Krájel pomalu, slavnostními pohyby, s očima upřenýma na husu, jako by ji chtěl na mísu zrakem přibít. Když zajel nožem do prsní kosti a ta zapraskala, dostal Lorilleux záchvat vlasteneckého nadšení a křikl: „Kdyby to tak byl kozák, co?“

„Vy jste bojoval s kozáky, pane Poissone?“ zeptala se paní Bo­chová.

„Ne, s beduíny,“ odpověděl strážník, odkrajující právě křídlo. „Kozáci už nejsou.“

A rozhostilo se hluboké ticho. Všichni natahovali hlavy a upřeně sledovali nůž. Poisson chystal překvapení. Najednou řízl naposledy, zadek husy se celý oddělil, převrátil a trčel do vzduchu jako biskupská mistra. Tu teprv propukl všeobecný obdiv. To jen bývalí vojáci dovedou být ve společnosti takhle roztomilí! Zejícím otvorem v zadku crčela z husy šťáva; Boche si zavtipkoval: „Já si zamlouvám, aby mi takhle načurala rovnou do pusy!“ řekl potichu.

„To je ale nestyda!“ volaly dámy. „Fuj!“

„Namouduši, já neznám nechutnějšího člověka!“ prohlásila Bochová, ještě rozlícenější než ostatní. „Mlč už, rozumíš! Dokázal bys připravit regiment vojáků o chuť k jídlu! Však on to dělá, víte, jen proto, aby mohl všechno sníst sám!“

Klementa mezitím uprostřed všeobecného rámusu naléhala na strážníka: „Pane Poissone, poslouchejte, pane Poissone… Viďte, že mi necháte biskupa!“

„Ten vám náleží vším právem, milá drahá!“ prohlásila paní Leratová tím svým nenápadně dvojsmyslným tónem.

Husa už byla celá rozkrájená. Strážník nechal hosty ještě chvíli obdivovat biskupa, potom sebral jednotlivé kusy a srovnal je dokola na míse. Každý si mohl brát. Ale dámy si rozpínaly šaty a stěžovaly si, že je tu hrozné horko. Coupeau se rozkřikl, že jsou tu přece doma a že mu všichni sousedé můžou vlézt někam. Otevřel dokořán dveře do ulice a hostina pokračovala za rachotu kočárů a hlučení chodců, přecházejících po chodníku. Zatím si stolovníkům čelisti trochu odpočaly a v břiše se jim zas udělalo místo, a tak se znovu pustili do jídla; vrhli se zuřivě na husu. Jen tím čekáním a tím díváním, jak se pečeně krájí, poznamenal vtipálek Boche, se mu prý to zadělávané telecí a panenská vepřová slehly až někam do lýtek.

No tohle bylo přece žrádýlko! Nikdo z přítomných se nepamatoval, že by byl měl kdy v životě takovou příležitost se přejíst. Gervaisa seděla zeširoka roztažená, lokty se opírala o stůl a jedla velké kusy bílého masa; ani nemluvila samým strachem, aby nepřišla o požitek z jediného sousta. Jen se trochu styděla před Goujetem, že se před ním takhle ukazuje mlsná jako kočka. Goujet se ostatně sám také strašně cpal, když ji viděl tak pěkně uzardělou od jídla. A pak, i při té mlsnotě dovede být pořád tak milá a tak hodná! Nemluvila, ale každou chvilku se starala o tatínka Bru a dávala mu něco dobrého na talíř. Bylo dokonce dojemné dívat se, jak si ta labužnice utrhává křidýlko od úst a dává je starci; tomu to bylo zřejmě jedno a polykal všechno se skloněnou hlavou, otupělý takovou nenadálou žranicí; vždyť už si pomalu vůbec odvykl, jak chutná chleba. Zato Lorilleuxovi si na pečínce vylévali zlost a nabíraly si tolik, že by jim to stačilo na tři dny; byli by nejraději spolykali celou mísu i se stolem a s krámem, aby tu pajdu jediným rázem přivedli na mizinu. Všechny dámy chtěly prsíčka; prsíčka přece patří dámám. Paní Leratová, Bochová a Putoisová obíraly kostičky, kdežto maminka Coupeauová, která měla nejraději krk, z něho trhala maso posledními dvěma zuby. Virgínie, ta zase měla nejraději kůžičku, když byla pěkně propečená, a všichni stolovníci jí z dvornosti dávali kůži ze svých kousků, takže nakonec začal Poisson po své ženě přísně loupat očima, aby toho nechala, protože už toho má až dost! Vždyť už jednou ležela čtrnáct dní s nadmutým břichem, protože se přejedla pečené husy. Ale Coupeau se rozčilil a podal Virgínii celé stehýnko. Jestli prý ho nesní, tak není, mordyje, žádná ženská! Copak husa někdy někomu ublížila? Naopak, husa léčí všechny nemoci sleziny. To se chroupá jen tak bez chleba jako dortíček! On by se tím dokázal cpát celou noc a vůbec nic by mu po tom nebylo. A z furiantství si nacpal celé stehýnko do úst. Klementa zatím dojídala biskupa, mlaskavě olizovala poslední kousek a kroutila se na židli smíchy, protože jí Boche šeptal do ucha samé nestydatosti. Pane na nebi, ti si ale dávali do trumpety! Když se jí, tak se přece jí, ne? Beztak se člověk dostane k takové žranici jednou za dlouhý uherský měsíc, a to by byl přece pořádný trouba, kdyby se nenadlábnul až po uši! A namouvěru, bylo přímo vidět, jak se jim břicha nadouvají. Dámy vypa daly jako těhotné. Div na nich, nenažrancích, kůže nepraskla! S otevřenými ústy a bradami mastnými od sádla měli všichni obličeje podobné zadnicím, a tak pěkně růžovoučké, že by člověk hádal na zadnice bohatých lidí, pukající blahobytem.

A toho vína, děti! Teklo ho kolem stolu, jako teče voda v Seině. Hotové potoky, jako když naprší na žíznivou zem. Coupeau naléval zvysoka, aby bylo vidět, jak se červený proud pění; a když byla láhev prázdná, obracel ji z legrace hrdlem dolů a ždímal známým pohybem, jako když ženské dojí krávu. Zas jedné černošce pustili žilou! V koutě krámu už těch mrtvých černošek rostla celá hromada, hotový hřbitov lahví, kam také shrnovali odpadky z ubrusu. Když paní Putoisová požádala o vodu, Coupeau se pohoršil a sám odnesl ze stolu karafy. Copak slušní lidé pijí vodu? To by chtěla mít v žaludku žáby? Sklenice se prázdnily jediným hltem a bylo slyšet, jak víno, převrácené do hrdla, stéká dolů a bublá jako dešťová voda v okapu za bouřky. Tady pršelo laciné víno, to byl jediný rozdíl. Laciné víno, které chutnalo zpočátku po starém sudu, ale když si člověk zvykl, připadalo mu, že chutná jako mandle. Ať si, krucinálfagot, říkají jezoviti, co chtějí, ta šťáva z vinné révy je přece jenom výtečný vynález! Celý stůl se smál a souhlasil s tím. Vždyť nakonec bez vína by nemohl dělník ani žít a starý Noe zasadil vinnou révu určitě pro klempíře, krejčí a kováře. Víno čistí krev, posiluje po práci a lenochům vlévá oheň do těla. I když ten zatracený nápoj člověku sem tam vyvede nějakou čertovinu, no bože! Nejste přece z královské rodiny, a Paříž patří vám! A vůbec, co má jinak chudák dělník ze života, když se celý den dře, přitom nemá v kapse ani krejcar a měšťák se na něj ještě dívá skrz prsty? Copak mu může vyčítat, že se občas nalízne, aby viděl svět růžovější? No, copak jim zrovna teď, v téhle náladičce, není císař úplně volný? A možná že i ten císař je zrovna teď zlinkovaný, ale to je jedno, oni na něho kašlou a o co, že jsou zlinkovanější než on a že mají větší srandu ze života? Ať jde všechno nóbl panstvo k čertu! Coupeau posílal plavat celý svět. Všechny ženské mu připadaly roztomilé, plácal si na kapsu, kde mu cinkaly tři pětníky, a smál se přitom, jako by mohl shrabovat pětifranky lopatou. I Goujet, vždycky tak střídmý, si trochu přihýbal. Boche měl oči čím dál menší, Lorilleux měl pohled čím dál bezvýraznější a Poisson začínal přísně koulet očima v bronzové tváři bývalého vojáka. Byli už zlinýrovaní jako Turci. I dámy měly pořádnou špičku; zatím byly jen tak důkladně stříknuté od čistého nemíchaného vína, které jim stouplo do tváří; bylo jim najednou horko a potřebovaly si odložit, tak si svlékaly aspoň šátky. Jenom Klementa začínala trochu překračovat meze slušnosti. Tu si najednou Gervaisa vzpomněla na šest lahví značkového vína; zapomněla je přinést k té huse. Běžela pro ně a nalila do skleniček. Poisson povstal, zvedl sklenku a řekl:

„Připíjím na zdraví hostitelky!“

Celý stůl hlučně vstával za rachotu odstrkávaných židlí. Za vše­obecného halasu se natáhly ruce a skleničky zacinkaly o sebe.

„Tak ještě padesát let!“ křikla Virgínie.

„Kdepak, to ne!“ řekla na to dojatá Gervaisa a usmála se. „To už bych byla moc stará. Jen nechte být, však jednou přijde čas, kdy je člověk docela rád, že může zemřít!“

Mezitím se už dívala dovnitř otevřenými dveřmi celá čtvrť a účast­nila se hostiny. Chodci se zastavovali v rozšířeném pruhu světla na chodníku a spokojeně se smáli, jak se ti lidé uvnitř upřímně cpou. Kočí se nakláněli na kozlíku, práskali do koní, podívali se dovnitř a utrousili nějaký vtip: „Tak co, dáš něco k lepšímu? Jéje, tamhleta tlustá panička, to abych hned dojel pro porodní bábu!“ Vůně pečené husy se šířila po celé ulici a rozjasňovala všem tváře. Naproti na chodníku stáli příručí z hokynářství a měli dojem, že jedí husu s sebou. Zelinářka s prodavačkou drobů se každou chvíli chodily nadýchat před krám té vůně a olizovaly se. Namouduši, celá ulice se nadýmala přejedením. Stará paní Cudorgeová s dcerou, které měly vedle obchod s deštníky a jindy se ani neukázaly, přešly teď ulici jedna za druhou s vykulenýma očima a celé červené, jako by byly právě pekly lívance. Drobný hodinář, sedící za stolkem, už ani nemohl pracovat, protože byl pomalu opilý jen od počítání vypitých lahví, a rozčileně sebou vrtěl mezi veselými kukačkovými hodinami. Ano, sousedi si můžou krky vykroutit! křičel Coupeau. A proč by se s tím taky měli schovávat? Rozjařená společnost už se vůbec nestyděla za to, že sedí u stolu. Naopak, celé to shromáždění mlsně pokukujících lidí jim lichotilo a rozpalovalo je ještě víc. Byli by nejradši vyrazili výkladní skříň, postavili stůl na ulici a cpali se dortem rovnou tomu obecenstvu před nosem, uprostřed pouličního ruchu. Přece na ně není ošklivý pohled, ne? Tak se nemusejí zavírat jako nějací krkouni. Když Coupeau viděl, jak hodináři tam naproti tečou sliny málem po vestě, ukázal mu zdálky láhev, a když hodinář přikývl, donesl mu láhev i se skleničkou. Tak se s celou ulicí pilo na bratrství a připíjelo všem, kdo šli kolem. Volali dovnitř kolemjdoucí dělníky, kteří vypadali jako správní kumpáni, a žranice se šířila pořád dál a dál, takže nakonec celá čtvrť Goutte-d’Or byla cítit pečínkou a chytala se za břicho v ďábelském bakchanále.

Chvíli už přecházela přede dveřmi uhlířka, paní Vigourouxová.

„Paní Vigourouxová! Paní Vigourouxová!“ zahulákala na ni spo­lečnost.

Vešla dovnitř a hloupě se smála. Byla umytá a blůza jí na tlustém těle div nepraskala. Chlapi ji rádi štípali, protože si mohli sáhnout, kam chtěli, a nikde nenahmatali kost. Boche ji posadil vedle sebe a hned ji pod stolem potají chytil za koleno. Ona však na to byla zvyklá a klidně popíjela víno; při tom vykládala, že kolem jsou všichni lidé v oknech a že sousedé z domu se začínají zlobit.

„Jo a to je přece naše věc, ne?“ ozvala se Bochová. „Jsme tu správci, nebo nejsme? Tak taky ručíme za klid v domě… Jen ať si někdo přijde stěžovat, my mu ukážeme!“

V zadní místnosti se před chvilkou odehrála zuřivá rvačka mezi Nanou a Augustinou kvůli pekáči, protože ho obě chtěly vytřít. Celou čtvrthodinu poskakoval pekáč po zemi a rachotil jako starý kastrol. Teď ošetřovala Nana malého Viktora, kterému uvázla v krku kostička z husy. Mačkala velké kostky cukru. Přitom ještě dokázala sledovat, co se děje u velkého stolu. Každou chvíli přiběhla pro víno, pro chleba nebo pro maso, prý pro Štěpána a pro Pavlínku.

„Tumáš, ať třeba praskneš!“ říkala jí Gervaisa. „Aspoň dáš pokoj.“

Děti už nemohly, ale jedly přesto dál a ze samé bujnosti vyťukávaly vidličkami do talířů rytmus nábožné písně.

Uprostřed toho kraválu se mezitím rozpředl rozhovor mezi starým Bru a maminkou Coupeauovou. Stařeček, který byl z jídla a pití ještě víc bledý, vyprávěl o svých synech, padlých v krymské válce. Jo, kdyby ti jeho mládenci byli naživu, měl by dnes co jíst. Ale matka Coupeauová se k němu naklonila a trochu ztěžklým jazykem mu říkala: „Jen nechte být, s dětmi si člověk taky užije svý! Podívejte já, každý by si myslel, že jsem tady šťastná, viďte? Ale kdepak! Kolikrát já se napláču… Ba ne, lepší je děti nemít.“

Starý Bru pokyvoval hlavou.

„Teď už mě nikde na práci nechtějí,“ šeptal. „Jsem moc starý. Když přijdu někam do dílny, mladí se mi smějí a ptají se mě, jestli jsem lakoval boty Jindřichu Čtvrtému… Loni jsem si ještě vydělal šest franků denně při natírání mostu; to musel člověk ležet na zádech a dole tekla řekla. Od té doby kašlu… Ale dneska už je se vším konec, odevšad mě vyhodili.“

Podíval se na své ubohé ztuhlé ruce a dodal: „Bodejť, vždyť už taky k ničemu nejsem. Mají nakonec recht, já bych na jejich místě udělal to samý… Víte, celej malér je jenom v tom, že jsem ještě neumřel. Ano, to je ta chyba. Když už člověk nemůže dělat, tak si má lehnout a chcípnout.“

„Já opravdu nechápu,“ vmísil se do toho Lorilleux, který je poslouchal, „jak to, že vláda pro vysloužilé dělníky něco neudělá… Četl jsem o tom onehdy v novinách…“

Ale Poisson pokládal za svou povinnost zastat se vlády: „Dělníci nejsou vojáci!“ prohlásil. „Invalidovna je jenom pro vojáky. Nesmíte přece chtít nemožnosti.“ Podával se moučník. Uprostřed stolu se objevil savojský dort ve tvaru chrámu s kupolí a klenutým žebrovím z melounu. Na kupoli byla zastrčena umělá růže a vedle ní se na drátku houpal motýl ze stříbrného staniolu. Dvě kapky arabské gumy znázorňovaly na květu dvě kapky rosy. Vedle dortu stála hluboká mísa s kusem tvarohu a na druhé straně mísa s velikými pomačkanými jahodami, z nichž tekla šťáva. Ale ještě zbylo trochu salátu, velké listy hlávkového salátu, pokropené olejem.

„Dejte si říct, paní Bochová, ještě trochu salátu!“ nutila ji přívětivě Gervaisa. „Však já vím, že vy ho máte moc ráda!“

„Ne, kdepak, děkuju!“ odpověděla domovnice. „Už toho mám až takhle!“

Pradlena se otočila na Virgínii, ale ta si strčila prst do úst, jako by si tam chtěla nahmatat jídlo.

„Namouduši, už jsem plná až nahoru!“ řekla. „Není tam místo. Ani sousto už by se tam nevešlo.“

„Ani kdybyste se trochu přinutila?“ naléhala s úsměvem Gervaisa. „Vždycky se nějaké místečko najde. Salát se dá jíst, i když člověk nemá hlad… Přece mi nenecháte ten salát zvadnout!“

„Však si ho zítra sníte spařený,“ řekla paní Leratová. „Spařený je nejlepší.“

Dámy odfukovaly a dívaly se lítostivě na salátovou mísu. Kle­menta vykládala, že jednou snědla na posezení tři svazečky řeřichy. Paní Putoisová ji přetrumfla, dokáže prý jíst hlávky salátu i ne­očištěné, jen tak je chroupat se solí. Všechny prý by se dovedly živit jenom salátem a spořádaly by ho celé škopky. A při tom hovoru dámy pomalu salát dojedly.

„Já bych nejradši lezla po čtyřech po louce,“ prohlašovala domov­nice s plnými ústy.

Pak se začalo vtipkovat nad dortem. Takový dort prý zmůžou jako nic. Přichází sice trochu pozdě, ale to nevadí, stejně mu dají co proto. I kdyby měli vybouchnout jako bomby, nenechají se přece vyvést z míry nějakými jahodami a dortem! Ostatně není nikterak naspěch, mají na to třeba celou noc! A mezitím si naložili na talíře jahody a tvaroh. Muži si zapálili dýmky. A protože značkové víno už bylo vypito, vrátili se zas k litrovým lahvím a popíjeli při kouření. Ale hosté si přáli, aby Gervaisa rozkrájela savojský dort hned. Poisson vstal, vzal růži a velice galantně ji za všeobecného potlesku podal hostitelce. Gervaisa si ji musela připíchnout špendlíkem na levou stranu prsou, vedle srdce. Motýl při každém pohybu poletoval.

„Poslyšte!“ vykřikl Lorilleux, který na něco přišel. „Vždyť my vlastně jíme na vašem pracovním stole!… Tak se mi zdá, že se na něm ještě nikdy neudělal takový kus práce jako dneska!“

Přestože to byla zlomyslná poznámka, měla velký úspěch. Ducha­plné narážky jen pršely. Klementa při každé lžíci jahod nezapomněla podotknout: „Šup tam žehličkou!“ A paní Putoisová tvrdila, že tvaroh je cítit škrobem. Lorilleuxová zas procedila, že je to opravdu povedené, projíst tak rychle peníze na stole, na kterém se tak těžce vydělaly. Rozpoutala se bouře smíchu a křiku.

Ale najednou se ozval silný hlas a všichni rázem zmlkli. To Boche vstal, začal se švihácký pohupovat v bocích a spustil lechtivou písničku _Vulkán lásky_ aneb _Svůdný voják_:

  

To jsem já, Blavin, jenž všechny krásky svádí…

  

Bouře potlesku uvítala první sloku. Ano, ano, zazpívají si! Každý si řekne svou písničku. Bude to velká legrace. A všichni se buďto opřeli lokty o stůl, anebo zády o opěradla židlí, pokyvovali hlavami při pěkných místech a při refrénu připíjeli. Zatracený Boche, ten se v těch rozpustilých písničkách vyzná! Rozesmál by i láhev s vodou, když napodoboval toho pěšáka s roztaženými prsty a čepicí v týle. Hned po _Vulkánu lásky_ spustil _Baronku z Kozotřešti_, svoje parádní číslo. Když došel k třetí sloce, otočil se na Klementu a zpomaleným hlasem starého chlípníka skoro šeptal:

  

Paní baronka večírek dává.  
Čtyři sestry tam její jsou.  
Tři brunety a jedna plavá,  
Osm očí, z nichž točí se hlava…

  

Rozjařená společnost spustila refrén s sebou. Mužští dupali do taktu, dámy se chopily nožů a ťukaly do sklenic. Všichni hulákali:

  

Tisíc láter! Kdopak platí  
víno pro pa… pro pa… pro pa…  
Tisíc láter! Kdopak platí  
víno pro pa… pro pa-trolu!

  

Sklo ve výkladní skříni řinčelo a mušelínové záclony poletovaly od mohutného dechu zpěváků. Mezitím se Virgínie už dvakrát vytratila a pokaždé, když se vrátila, se naklonila k Gervaise a šeptala jí něco do ucha. Teď se vrátila potřetí a za všeobecného kraválu jí řekla: „Milá drahá, pořád ještě sedí u Františka a dělá, jako by četl noviny… To má určitě něco nekalého za lubem.“

Mluvila o Lantierovi. To chodila takhle pozorovat jeho. Při každé nové zprávě Gervaisa zvážněla.

„A je opilý?“ zeptala se.

„Právě že není!“ odpověděla Virgínie. „Vypadá docela klidně a usedle. To mi na tom dělá největší starost.

Proč sedí ve vinárně, když je klidný? Pane bože, jen aby se nic nestalo!“

Vyděšená Gervaisa ji poprosila, aby o tom nikomu neříkala. Najednou se rozhostilo hluboké ticho. To právě vstala paní Putoisová a začala zpívat _Vzhůru, plavci, na piráty!_ Všichni stolovníci ji mlčky a soustředěně sledovali, dokonce i Poisson položil dýmku na stůl, aby mohl v klidu poslouchat. Stála vzpřímená, malá a rozkacená, s bledým obličejem pod černým čepečkem. Levou pěstí šermovala před sebou a s přesvědčivou hrdostí zaburácela hlasem, který byl silnější než ona sama:

  

Pirát smělý za námi pádí  
jak o závod, vítr v zádi!  
Ať se těší, flibustýři[^6]!  
Naše zbraně na ně míří!  
Ke kanónům, hoši, spějte,  
rumu sdostatek si přejte!  
Vás, piráti, lupičové,  
čeká lano stožárové!

  

Tohle bylo něco vážnějšího. Však to taky člověku dávalo zatraceně živou představu! Poisson, který cestoval po moři, přikyvoval k jednotlivým podrobnostem. Všichni ostatně cítili, že tahle písnička odpovídá citům paní Putoisové. Coupeau se naklonil a vyprávěl, jak paní Putoisová jednou večer zpohlavkovala v Pouletově ulici čtyři mužské, kteří ji chtěli zneuctít.

Gervaisa zatím za pomoci maminky Coupeauové podávala kávu, třebaže hosté ještě dojídali savojský dort. Ale nenechali ji sednout, všichni křičeli, že je teď řada na ní. Bránila se, v obličeji bledá, a vypadala tak nesvá, že se jí ptali, jestli ji netlačí husa v žaludku. Zanotovala tedy slabým a tichým hlasem: _Ach, nechte mě spát!_ Když došla k refrénu, kde je řeč o touze po spánku plném krásných snů, přivřela trochu oči a zamlžený pohled upřela do tmy na ulici. Hned potom se Poisson toporným pohybem hlavy rázně uklonil dámám a spustil pijáckou píseň _Ta francouzská vína_. Ale zpíval, jako když tahá kočku za ocas, a jedině poslední slova, vlastenecká, měla úspěch, protože když přišla řeč na tříbarevný prapor, zvedl sklenici vysoko nad hlavu, rozmáchl se a celou si ji vlil do otevřených úst. Pak přišla řada na romance; paní Bochová zpívala barkarolu o Benátkách a o gondoliérech, Lorilleuxová zas bolero o Seville a andaluských krasavicích, a Lorilleux dokonce spustil o vůních Arábie a o láskách tanečnice Fatimy. Kolem umaštěného stolu, ve vzduchu ztěžklém výdechy špatného trávení se rozvíraly nazlátlé obzory, míhaly se šíje bílé jako ze slonoviny, ebenové vlasy, polibky při měsíčku za zvuku kytar a bajadéry, rozsévající kolem sebe déšť perel a drahokamů. Mužští blaženě kouřily dýmky, dámy se usmívaly podvědomou rozkoší a všichni zmírali touhou být tam někde daleko a dýchat ty nádherné vůně. Když potom Klementa s hrdelním tremolem zacukrovala _Udělejte hnízdečko_, vyvolalo to také velké potěšení, protože to připomínalo venkov, poletující ptáčky, tanec pod zeleným loubím, květiny s medovými kalíšky, zkrátka všechno, co vídali ve Vincenneském lesíku, když se tam v neděli vypravili na pečeného králíka. Ale Virgínie přišla zase s veselou a spustila _Moji kořaličku_: napodobovala markytánku; jednu ruku si opřela v bok a druhou nalévala do prázdna, obracejíc zápěstí. Všichni se tak rozjařili, že začali prosit maminku Coupeauovou, aby zazpívala _Myšku_. Stará paní nechtěla a dušovala se, že takovouhle nemravnost ani neumí. Nakonec však přece jen spustila tenkým nakřáplým hláskem a ve vrásčitém obličeji s malýma živýma očkama znázorňovala všelijaké narážky, jak si slečna Lízinka zděšeně tiskne sukně, když vidí myš. Celý stůl se smál, ani ženy nedokázaly zachovat vážnou tvář a blýskaly po sousedech planoucíma očima. Vždyť to nakonec není nic neslušného, v té písničce není ani jediné sprosté slovo. Boche, aby to náležitě znázornil, jezdil rukou uhlířce po lýtkách. Mohlo to skončit všelijak, ale Goujet si na Gervaisin prosebný pohled vyžádal ticho a zaburácel hlubokým basem _Abd-el-Kaderovo loučení_, čímž si rázem zjednal úctu. Panečku, to je ale hlas! Dunělo to zpod jeho krásného zlatého plnovousu jako z nějaké lesklé polnice. Když zazpíval „Ó ty má ušlechtilá družko!“ – jak v té písni válečník oplakává svou černou klisnu –, všechna srdce se rozbušila a společnost mu tleskala ještě dřív, než byl konec, tak silně křičel.

„A teď vy, tatíku Bru, teďko vy!“ ozvala se maminka Coupeauová. „Zazpívejte nám taky tu svou. Však ty starý písničky jsou nejhezčí!“

A celá společnost se otočila k starci; přemlouvali ho, pobízeli. Ale ten jen seděl jako zařezaný, tupě na všechny zíral a obracel na ně obličej nehybný jako maska ze staré vydělané kůže. Zeptali se ho, jestli zná písničku _Pět samohlásek_. Sklonil hlavu; nevzpomíná si prý, všechny písničky ze starých dobrých časů už se mu v hlavě nějak popletly. Ale když už se chystali ho nechat na pokoji, najednou, jako by se rozpomněl, zasípal dutým hrobovým hlasem:

  

Tra la la, tra la la,  
tra la, tra la, tra la!

  

Obličej mu oživl; ten popěvek v něm zřejmě vyvolal vzpomínku na dávno zapomenuté radosti, vzpomínku, kterou dovedl vychutnat jen on sám, naslouchaje s dětinským okouzlením svému vlastnímu hlasu, čím dál dutějšímu:

  

Tra la la, tra la la,  
tra la, tra la, tra la la!

  

„Poslyšte, miláčku, už jsem tam byla zas,“ zašeptala Virgínie Gervaise. „Víte, nedalo mi to… Tak Lantier už od Františka zmizel!“

„A nepotkala jste ho venku?“ zeptala se pradlena.

„Ne, šla jsem rychle a ani mě nenapadlo se dívat.“ Ale vtom zvedla Virgínie hlavu, zarazila se a tlumeně vykřikla: „Pane bože…! On je támhle naproti na chodníku a dívá se sem!“

Gervaisa, úplně zkoprnělá, se tam kradmo podívala. Na ulici se shromáždil shluk lidí a všichni poslouchali, jak společnost zpívá. Hokynářští příručí, prodavačka drobů a malý hodinář tam stáli v hloučku a tvářili se, jako by byli na divadle. Bylo tam i pár vojáků, měšťáci v šosatých svrchnících a tři asi pětileté nebo šestileté holčičky, které se držely za ruce a nesmírně vážně přihlížely s okouzleným výrazem. A v první řadě opravdu stál Lantier, poslouchal a klidně se díval dovnitř. To je tedy namouduši drzost! Gervaisa cítila, jak jí mráz přeběhl od nohou až k srdci, a neodvažovala se ani pohnout; tatík Bru zpíval dál:

  

Tra la la, tra la la,  
tra la, tra la, tra la la!

  

„Tak dost, kamaráde! To už doopravdy stačí!“ zarazil ho Coupeau. „Znáte ji celou až do konce? Tak nám ji zazpíváte zas někdy jindy, až budeme v náladě!“

Kolem se ozval smích. Stařec se zarazil, podíval se bezvýraznýma očima kolem dokola a znovu upadl do té své zadumané živočišné tuposti. Káva byla vypita a klempíř si zase řekl o víno. Klementa se právě znovu pustila do jahod. Na chvíli přestali zpívat a řeč se stočila na ženu, kterou ráno našli ve vedlejším domě oběšenou. Teď byla na řadě paní Leratová, ale musela se na to zpívání připravit; namočila cíp ubrousku do skleničky s vodou a přiložila si jej na spánky, protože prý je jí příliš horko. Pak si řekla o trošku likéru, jen tak slzičku, vypila ji a dlouho si utírala rty.

„Tak tedy _Opuštěné dítě_, ano?“ zašeptala. _„Opuštěné dítě…“_

Vstala v celé své výšce, mužsky hranatá, s kostnatým nosem a rameny jako četník, a spustila:

  

Dítě ztracené, matkou odložené,  
útulek svůj vždy najde v chrámě.  
Leč přece není zcela opuštěné,  
Bůh drží nad ním ochranné rámě.

  

Plačtivě protahovala tóny a hlas se jí při některých slovech třásl. Obracela oči v sloup a zvedala je k nebi, zatímco pravou rukou mávala před hrudí a dojatě si ji tiskla na srdce.

Najednou Gervaisa, zmučená Lantierovou přítomností, nemohla zadržet pláč. Zdálo se jí, že ta píseň vyjadřuje její trápení, že ona je tím ubohým, opuštěným dítětem, které musí Bůh ochránit. Klementa, namol opilá, začala nahlas škytat, položila hlavu na stůl a rozbrečela se do ubrusu. Nastalo rozechvělé ticho. Dámy vytáhly kapesníky, utíraly si oči a dívaly se zpříma, protože byly na svoje pohnutí pyšné. Muži se dívali se skloněnými čely upřeně před sebe a mrkali. Poisson, jak se zajíkal a tiskl zuby, překousl dvakrát náustek dýmky a vyplivl kousky na zem, nepřestávaje při tom kouřit. Boche, který nechal ruku uhlířce na koleně, ji přestal štípat, protože dostal výčitky svědomí, a zachvátila ho jakási neurčitá vážnost; po tvářích se mu koulely dvě velikánské slzy. Všichni ti mazavkové byli zlinkovaní jak zákon káže, ale přitom naměkko jako beránci. Víno z nich přetékalo očima. Když se ozval znovu refrén, ještě pomaleji a ještě plačtivěji, nikdo se už neudržel a všichni se rozbrečeli do talířů, rozpínali si pásky a div se nerozskočili dojetím.

Ale Gervaisa a Virgínie se volky nevolky musely pořád dívat na protější chodník. Teď už i paní Bochová uviděla Lantiera a zlehka vykřikla, ale nepřestala si rozmazávat slzy po obličeji. Všechny tři dělaly poděšené obličeje a mimoděk po sobě pomrkávaly. Pane na nebi, kdyby se tak Coupeau otočil a uviděl ho! To by byla mela! Ti by se určitě zamordovali! A chovaly se tak dokonale nenápadně, že se jich klempíř nakonec zeptal: „Na copak se to tam díváte?“

Vyklonil se a uviděl Lantiera.

„Hrom do toho, no tohle už tedy přestává všecko!“ procedil mezi zuby. „Ten lump špinavá! Ten lump špinavá… Ne, to už doopravdy přestává všecko. Tomu se udělá konec…“

A protože už vstával a koktal strašlivé výhrůžky, zaprosila Gervaisa tiše: „Poslouchej… snažně tě prosím… nech ten nůž… Zůstaň sedět, ať se nestane malér!“

Virgínie mu musela vzít z ruky nůž, který popadl na stole. Ale nemohla mu zabránit, aby šel ven za Lantierem. Ostatní stolovníci si při tom vzrůstajícím dojetí ani ničeho nevšimli a plakali čím dál tím víc, zatímco paní Leratová zpívala se srdceryvným výrazem:

  

Sirota nebohá tam leží  
a její pláč slyší stěží  
jen lesní stromy velikáni.

  

Poslední verš zanikl v bouři všeobecného vzlykotu. Paní Putoi­sová se zrovna chtěla napít, ale přemohlo ji takové dojetí, že vylila víno na ubrus. Gervaisa zatím seděla strnulá hrůzou, tiskla si zaťatou pěst na ústa, aby nekřičela, a zavírala oči zděšením, protože každou chvíli čekala, že uvidí, jak jeden z těch dvou klesá mrtev uprostřed ulice. Virgínie a paní Bochová také pozorovaly s velkým zájmem ten výstup. Coupeau, jak ho venku udeřil čerstvý vzduch, se málem posadil do stružky, když se chtěl vrhnout na Lantiera. Ten ani nevytáhl ruce z kapes a jen trochu uhnul stranou. Oba si teď nadávali, zvlášť klempíř nemohl přijít druhému na jméno, nadával mu prašivých sviní a říkal, že mu rozpáře břicho. Bylo jen slyšet směsici rozzlobených hlasů a vidět, jak zuřivě rozkládají rukama, div si je nevykloubili, jako by se chtěli fackovat. Gervaisa neměla daleko k mdlobám a zavírala oči, protože už to trvalo příliš dlouho a protože si ustavičně myslela, že si co nevidět ukousnou nos, jak stáli těsně u sebe, tváří v tvář. Potom, když už nic neslyšela, zase otevřela oči a zůstala celá zkoprnělá, když viděla, že spolu docela klidně hovoří.

A znovu se ozval tremolující a plačtivý hlas paní Leratové, která začínala další sloku:

  

Druhý den tam polomrtvou  
nalezli sirotu nebohou…

  

„Jsou to ale některý ženský potvory!“ prohlásila paní Lorilleuxová za všeobecného souhlasu.

Gervaisa se tázavě podívala na paní Bochovou a na Virgínii. Že by se to nějak urovnalo? Coupeau s Lantierem tam na chodníku spolu pořád ještě mluvili. Tu a tam si ještě nadávali, ale už nějak mírněji. Říkali si „ty chlape mizerná“, ale takovým docela přátelským tónem. Protože se na ně lidé dívali, začali se spolu procházet před domem a každých pár kroků se zas obraceli. Dostali se do velice živého hovoru. Najednou jako by se Coupeau začal znovu rozčilovat, zatímco druhý odmítal a dělal drahoty. A nakonec sám klempíř přivlekl Lantiera přes ulici ke krámu a přinutil ho vejít dovnitř.

„Když vám povídám, že vás zvu upřímně!“ křičel. „Vypijete si s námi skleničku vína… Chlapi jsou přece chlapi, ne? A vždycky se spolu dohodnou…“

Paní Leratová končila poslední sloku. Dámy žmoulaly kapesníky a zpívaly s ní:

  

Bůh drží nad ním ochranné rámě.

  

Zpěvačka sklízela vavříny; posadila se a tvářila se vyčerpaně. Požádala, aby jí dali trochu napít, protože prý do téhle písně vkládá vždycky tolik citu, že má strach, aby si nepocuchala nějaký nerv. Celý stůl mezitím vyvaloval oči na Lantiera, který seděl klidně vedle Coupeaua, jedl už poslední zbylý kousek savojského dortu a namáčel si jej do vína. Kromě Virgínie a paní Bochové ho nikdo neznal. Lorilleuxovi sice čenichali nějaké pletichy, ale nevěděli nic určitého, a tak se jen tvářili upjatě. Goujetovi neušlo, jak je Gervaisa rozčilená, a díval se na nově příchozího úkosem. Protože nastalo rozpačité ticho, řekl Coupeau prostě: „To je jeden kamarád.“

Pak se obrátil k ženě: „Tak sebou trochu hni…! Snad je tam ještě trochu kafe?“

Gervaisa se mírně a trochu přihlouple dívala z jednoho na druhého. V první chvíli, když přivlekl jejího bývalého milence do krámu, se bezděčně chytila oběma rukama za hlavu, jako to dělávala za bouřky, když blízko zaduněl hrom. Připadalo jí, že to není možné; stěny se musí zřítit a všechny je tu zasypou. Potom, když viděla, že oba muži klidně sedí a že se přitom nepohnuly ani mušelínové záclony, zdálo se jí to najednou všechno docela přirozené. Husa ji trochu tlačila v žaludku, snědla jí přece jen příliš mnoho, a teď jí to zakaluje myšlenky. Uspávala jí blažená lenost, seděla pohodlně rozložená za stolem a měla jedinou touhu, mít svatý pokoj. Proč by si, proboha, měl člověk dělat zlou krev, když je to všem ostatním úplně jedno a když se to zřejmě všechno samo urovná k naprosté spokojenosti? Vstala a šla se podívat, jestli tam zbylo ještě trochu kávy.

V zadní místnosti už děti spaly. Šilhavá Augustina je celou dobu při moučníku terorizovala, kradla jim jahody a strašila je příšernými výhrůžkami. Teď jí bylo hrozně zle, seděla skrčená na stoličce, bledá jako stěna, a neříkala nic. Tlustá Pavlínka měla hlavu položenou na rameni Štěpánovi, který usnul na kraji stolu. Nana seděla na předložce u postele vedle Viktora, držela ho rukou kolem krku, tiskla k sobě a se zavřenýma očima, celá ospalá, jen ustavičně opakovala slabým hlasem: „Mami, mě bolí břicho… Mami, mě bolí břicho…“

„Bodejť!“ zabručela Augustina a hlava se jí zakymácela. „Jsou ožralí! Zpívali jako dospělí!“

Gervaisu znovu bodlo u srdce, když uviděla Štěpána. Hrdlo se jí sevřelo při pomyšlení, že otec toho kluka tu sedí vedle, jí dort a neprojevil ani přání jít synka políbit.

Málem už chtěla Štěpána probudit a přinést ho tam v náručí. Ale pak byla zase ráda, že se to všechno takhle klidně urovnalo. Určitě by nebylo slušné kazit tím nakonec večeři. Vrátila se zpátky s konvicí a nalila sklenici kávy Lantierovi, který ostatně jako by si jí vůbec nevšímal.

„Tak, a teď je řada na mně!“ blábolil Coupeau opilým hlasem. „To se ví, nechali si mě nakonec jako nejlepší číslo… Tak já vám teda přednesu _Zatracenýho kluka_.“

„Ano, ano, _Zatracenýho kluka_!“ vykřikoval celý stůl.

V krámě bylo zas plno rámusu a na Lantiera se rázem zapomnělo. Dámy si připravily sklenice a nože, aby mohly při refrénu ťukat do taktu. Všichni se smáli už napřed, když viděli klempíře, jak se rozkročil a zatvářil jako pravý syčák. Spustil chraplavým hlasem jako stará ženská:

  

Každý ráno, když já vstávám,  
žaludek mám jako břečka;  
čtyři pětníky mu dávám,  
ať mi skočí pro slanečka.  
Půl dne trvá, než se pohne,  
když se vrátí, ani muk,  
všechnu kořalku mi šlohne,  
zatracenej jeden kluk!

  

Dámy ťukaly do skleniček a sborově opakovaly za výbuchu veselí:

  

Zatracenej jeden kluk!  
Zatracenej jeden kluk!

  

Teď se k nim připojila už i celá Zlatnická ulice. Celá čtvrť zpívala písničku _Zatracený kluk_. Malý hodinář naproti, hokynářští příručí, prodavačka drobů i zelinářka, všichni tu písničku znali, vpadli do refrénu a dávali si z legrace pohlavky. Namouduši, celá ulice byla nakonec opilá; jenom ty výpary z hostiny u Coupeauů způsobily, že se všichni na chodníku motali. Ale uvnitř už byli všichni jaksepatří pod obraz, jen co je pravda. Vzrůstalo to pomalu a jistě od první sklenice nemíchaného vína, kterou si dali hned po polévce. A teď dostupovalo vrcholu, všichni hulákali, nacpaní k prasknutí, v nažloutlém světle dvou čadících lamp. Vřava jejich ryčného veselí přehlušila i hrčení posledních opozdilých kočárů. Přiběhli dva strážníci, protože si mysleli, že je tu nějaké srocení; ale když uviděli Poissona, kývli na něho, jako že rozumějí. Pak se zas pomalu vzdalovali bok po boku podél ztemnělých domů. Coupeau zpíval teď sloku:

  

V neděli jdeme kvečeru,  
když už moc slunce nepraží,  
navštívit strejce Maděru:  
on jako žumpy vyváží.  
Nazpátek vejrá do hloží,  
Kristus Pán budiž veleben,  
a spadne rovnou do — zboží.  
Zatracenej vám kluk jeden!  
Zatracenej vám kluk jeden!

  

Celý dům se otřásal v základech a kravál se rozléhal vlahou a klidnou nocí; řvouni si sami tleskali, protože víc hulákat už nedovedli.

Nikdo z přítomných se pak za živého boha nedokázal přesně rozpomenout, jak se vlastně ta večeře skončila. Věděli jenom, že muselo být hodně pozdě, protože na ulici už nebyla ani noha. Dost možná, že nakonec tancovali kolem stolu a drželi se za ruce. Ale utápělo se to všechno v nažloutlé mlze, v níž poskakovaly červené obličeje s ústy rozšklebenými od ucha k uchu. Jisté je, že si nakonec důkladně přihnuli horkého vína; jenže nevěděli, jestli někdo z rozpustilosti nenasypal do sklenic soli. Děti se zřejmě svlékly a uložily samy. Paní Bochová se druhý den pochlubila, že Bochovi vlepila v koutě dva pohlavky, protože se tam příliš důvěrně bavil s uhlířkou. Ale Boche se na nic nepamatoval a tvrdil, že je to výmysl. Všichni se shodli na tom, že se Klementa nechovala, jak náleží; taková holka se do­opravdy nemá zvát. Nakonec ukazovala úplně všechno a pak se jí udělalo tak špatně, že dočista zničila jednu mušelínovou záclonu. Mužští, ti s tím aspoň chodili na ulici; Lorilleux s Poissonem, když to na ně přišlo, utíkali až k uzenářskému krámu. To se hned na každém pozná, jaké má vychování! Například dámy, paní Putoisová, paní Leratová a Virgínie, odešly prostě do zadního pokoje rozepnout si šněrovačky, když jim bylo moc horko. Virgínie se tam dokonce na chvilku natáhla na posteli, aby se jí neudělalo špatně. A pak se celá společnost nějak jakoby rozplynula, že se navzájem doprovodí, vytratili se jeden po druhém do temných ulic za doznívající vřavy, zuřivé hádky manželů Lorilleuxových a vytrvalého pochmurného „tralala, tralala“ starého Bru. Gervaisa byla přesvědčena, že se Goujet, když odcházel, usedavě rozplakal. Coupeau pořád zpíval a Lantier, ten asi zůstal až do konce, ucítila dokonce jednu chvíli horký dech ve vlasech, ale nemohla by teď říci, byl-li to Lantierův dech, anebo jen teplý noční vánek.

Protože paní Leratová prohlásila, že nepůjde v tuhle hodinu až do Batignolles, vyndali z postele matrace a ustlali jí v koutku v krámě, když trochu odtáhli stůl. Spala tam uprostřed zbytků, spadlých ze stolu. A celou noc, zatímco Coupeauovi jako zabití vyspávali opici, lezla po stole kočka od sousedky, která se sem vloudila otevřeným oknem, chroupala husí kosti a za tichého skřípání ostrých zubů sprovozovala ze světa poslední zbytky hostiny.

[^5]: Hustá, velmi jemná bavlněná tkanina. _Pozn. red._

[^6]: Piráti. _Pozn. red._
